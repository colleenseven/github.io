---
created: 2022-10-26T09:22:12 (UTC +08:00)
tags: []
source: https://so.gushiwen.cn/guwen/bookv_46653FD803893E4F2E4A2AF24174E7B4.aspx
author: 
---

# 朱子家训·全文_古诗文网

> ## Excerpt
> 黎明即起，洒扫庭除，要内外整洁；既昏便息，关锁门户，必亲自检点。一粥一饭，当思来处不易；半丝半缕，恒念物力维艰。宜未雨而绸缪，毋临渴而掘井。自奉必须俭约，宴客切勿流连。器具质而洁，

---
## **全文原文** ![](https://song.gushiwen.cn/siteimg/speak-er.png) 原文

　　黎明即起，洒扫庭除，要内外整洁；既昏便息，关锁门户，必亲自检点。

　　一粥一饭，当思来处不易；半丝半缕，恒念物力维艰。

　　宜未雨而绸缪，毋临渴而掘井。

　　自奉必须俭约，宴客切勿流连。

　　器具质而洁，瓦缶胜金玉；饮食约而精，园蔬愈珍馐。

　　勿营华屋，勿谋良田。

　　三姑六婆，实淫盗之媒；婢美妾娇，非闺房之福。

　　童仆勿用俊美，妻妾切忌艳妆。

　　祖宗虽远，祭祀不可不诚；子孙虽愚，经书不可不读。

　　居身务期质朴，教子要有义方。

　　勿贪意外之财，勿饮过量之酒。

　　与肩挑贸易，毋占便宜；见贫苦亲邻，须加温恤。

　　刻薄成家，理无久享；伦常乖舛,立见消亡。

　　兄弟叔侄，须分多润寡；长幼内外，宜法肃辞严。

　　听妇言，乖骨肉，岂是丈夫？重资财，薄父母，不成人子。

　　嫁女择佳婿，毋索重聘；娶媳求淑女，勿计厚奁。

　　见富贵而生谄容者，最可耻；遇贫穷而作骄态者，贱莫甚。

　　居家戒争讼，讼则终凶；处世戒多言，言多必失。

　　勿恃势力而凌逼孤寡，毋贪口腹而恣杀生禽。

　　乖僻自是，悔误必多；颓惰自甘，家道难成。

　　狎昵恶少，久必受其累；屈志老成，急则可相依。

　　轻听发言，安知非人之谮诉?当忍耐三思；因事相争，焉知非我之不是？需平心暗想。

　　施惠勿念，受恩莫忘。

　　凡事当留馀地，得意不宜再往。

　　人有喜庆，不可生妒忌心；人有祸患，不可生喜幸心。

　　善欲人见，不是真善；恶恐人知，便是大恶。

　　见色而起淫心，报在妻女；匿怨而用暗箭，祸延子孙。

　　家门和顺，虽饔飧不继，亦有馀欢；国课早完，即囊橐无馀，自得至乐。

　　读书志在圣贤，非徒科第；为官心存君国，岂计身家？

　　守分安命，顺时听天；为人若此，庶乎近焉。

[完善](https://so.gushiwen.cn/jiucuo.aspx?u=%e7%ab%a0%e8%8a%8210714%e3%80%8a%e6%9c%b1%e5%ad%90%e5%ae%b6%e8%ae%ad%c2%b7%e5%85%a8%e6%96%87%e3%80%8b)

![](https://song.gushiwen.cn/siteimg/app/erma_guwendao.png)

庖有肥肉，厩有肥马，民有饥色，野有饿莩，此率兽而食人也。

⇦公众号

© 2022 [古诗文网](https://www.gushiwen.cn/) | [诗文](https://so.gushiwen.cn/shiwens/) | [名句](https://so.gushiwen.cn/mingjus/) | [作者](https://so.gushiwen.cn/authors/) | [古籍](https://so.gushiwen.cn/guwen/) | [纠错](https://so.gushiwen.cn/jiucuo.aspx?u=)
