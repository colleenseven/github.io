《罗隐诗选》查看《罗隐诗选》书评和最新更新以及相关书籍推荐请到《罗隐诗选》专题网址http://www.xiabook.com/gudai/2938/ 




罗隐诗选卷一

www.lzuowen.com
曲江春感
江头日暖花又开，江东行客心悠哉。
高阳酒徒半凋落，终南山色空崔嵬。
圣代也知无弃物，侯门未必用非才。
一船明月一竿竹，家住五湖归去来。
皇陂
皇陂潋滟深复深，陂西下马聊登临。
垂杨风轻弄翠带，鲤鱼日暖跳黄金。
三月穷途无胜事，十年流水见归心。
输他谷口郑夫子，偷得闲名说至今。
寄郑补阙
夫子门前数仞墙，每经过处忆游梁。
路从青琐无因见，恩在丹心不可忘。
未必便为谗口隔，只应贪草谏书忙。
别来愁悴知多少，两度槐花马上黄。
牡丹花
似共东风别有因，绛罗高卷不胜春。
若教解语应倾国，任是无情亦动人。
芍药与君为近侍，芙蓉何处避芳尘。
可怜韩令功成后，辜负秾华过此身。
黄河
莫把阿胶向此倾，此中天意固难明。
解通银汉应须曲，才出昆仑便不清。
高祖誓功衣带小，仙人占斗客槎轻。
三千年后知谁在，何必劳君报太平。
 汴河
当时天子是闲游，今日行人特地愁。
柳色纵饶妆故国，水声何忍到扬州。
乾坤有意终难会，黎庶无情岂自由。
应笑秦皇用心错，谩驱神鬼海东头。
西京崇德里居
进乏梯媒退又难，强随豪贵滞长安。
风从昨夜吹银汉，泪拟何门落玉盘。
抛掷红尘应有恨，思量仙桂也无端。
锦鳞赪尾平生事，却被闲人把钓竿。
投所思
憔悴长安何所为？旅魂穷命自相疑。
满川碧嶂无归日，一榻红尘有泪时。
雕琢只应劳郢匠，膏肓终恐误秦医。
浮生七十今三十，从此凄惶未可知。
经张舍人旧居
行尘不是昔时尘，谩向朱门忆侍臣。
一榻已无开眼处，九泉应有爱才人。
文馀吐凤当年诏，树想栖鸾旧日春。
从此恩深转难报，夕阳衰草泪沾巾。
雒城作
大卤旌旗出洛滨，此中烟月已埃尘。
更无楼阁寻行处，只有山川识野人。
早得铸金夸范蠡，旋闻垂钓哭平津。
旧游难得时难遇，回首空城百草春。
姑苏城南湖陪曹使君游
水蓼花红稻穗黄，使君兰棹泛回塘。
倚风荇藻先开路，迎旆凫鸥尽着行。
手里兵符神与术，腰间金印彩为囊。
少年太守勋庸盛，应笑燕台两鬓霜。
秋日有寄姑苏曹使君
多病无因棹小舟，阖闾城下谒名侯。
水寒不见双鱼信，风便唯闻五誇讴。
早说用兵长暗合，近传观稼亦闲游。
须知谢奕依前醉，间阻清谈又一秋。
送章碣赴举
苹鹿歌中别酒催，粉闱星彩动昭回。
久经罹乱心应破，乍睹升平眼渐升。
顾我昔年悲玉石，怜君今日蕴风雷。
龙门盛事无因见，费尽黄金老隗台。
寄杨秘书
潮水平来见鲤鱼，偶因烹处得琼琚。
披寻藻思千重后，吟想冰光万里馀。
漳浦病来情转薄，赤城吟苦意何如？
锦衣公子怜君在，十载兵戈从板舆。
往年进士赵能卿尝话金庭胜事见示叙
会稽诗客赵能卿，往岁相逢话石城。
正恨故人无上寿，喜闻良宰有高情。
山朝佐命层层耸，水接飞流步步情。
两火一刀罹乱后，会须乘兴雪中行。
得宣州窦尚书书因投寄二首
其一
双鱼迢递到江滨，伤感南陵旧主人。
万里朝台劳寄梦，十年侯国阻趋尘。
寻知乱后尝辞禄，共喜闲来得养神。
时见齐山敬亭客，不堪戎马战征频。
其二
曾逐旌旗过板桥，世途多难竟蓬飘。
步兵校尉辞公府，车骑将军忆本朝。
醉里旧游还历历，病中衰鬓奈萧萧，
遗簪坠履应留念，门客如今只下僚。
雪
细玉罗纹下碧霄，杜门倾巷落偏侥。
巢居只恐高柯折，旅客愁闻去路遥。
撅冻野蔬和粉重，扫庭松叶带酥烧。
寒窗呵笔寻诗句，一片飞来纸上销。
暇日有寄舟苏曲使君兼
呈张郎中郡中宾僚
嘉植阴阴覆剑池，此中能政动神■。
湖边观稼雨迎马，城外犒军风满旗。
融酒徒夸无算爵，俭莲还少最高枝。
珊瑚笔架真珠履，曾和陈王几首诗？
注：■——左“示”部右“氏”
寄右省王谏议
耳边要静不得静，心里欲闲终未闲。
自是宿缘应有累，可能时事更相关。
鱼惭张翰辞东府，鹤怨周愚负北山。
看却金庭芝术老，又驱车入七人班。
焚书坑
千载遗踪一窖尘，路傍耕者亦伤神。
祖龙算事深乖角，将谓诗书活得人。
始皇陵
荒堆无草树无枝，懒向行人问昔时。
六国英雄谩多事，到头徐福是男儿。
送沈先辈归宋上嘉礼
青青仙桂触人香，白苎衫轻称沈郎。
好继马卿归故里，况闻山简在襄阳。
杯倾别岸应须醉，花傍征车渐欲芳。
拟把金钱赠嘉礼，不堪栖屑困名场。
春日叶秀才曲江
江花江草暖相隈，也向江边把酒杯。
春色恼人遮不得，别愁如疟避还来。
安排贱迹无良策，裨补明时望重才。
一曲吴歌齐拍手，十年尘眼未曾开。
西京道德里
秦树团团夕结阴，此中庄舄动悲吟。
一枝丹桂未入手，万里沧波长负心。
老去渐知时态薄，愁来惟愿酒杯深。
七雄三杰今何在？休为闲人泪满襟。
忆夏口
汉阳渡口兰为舟，汉阳城下多酒楼。
当年不得尽一醉，别梦有时还重游。
襟带可怜吞楚塞，风烟只好狎江鸥。
月明更想曾行处，吹笛桥边木叶秋。
武牢关
楚人曾此限封疆，不见清阴六里长。
一壑暮声何怨望，数峰秋势自颠狂。
由来四皓须神伏，大抵秦皇谩气强。
欲学鸡鸣试关吏，太平时节懒思量。
 途中献晋州孟中丞
太平天子念蒲东，又委星郎养育功。
昨日隼旗辞阙下，今朝珠履在河中。
楼移庾亮千山月，树待袁宏一扇风。
不及政成应入拜，晋州何足展清通。
长安秋夜
远闻天子似羲皇，偶舍渔乡入帝乡。
五等列侯无故旧，一枝仙桂有风霜。
灯欹短焰烧离鬓，漏转寒更滴旅肠。
归计未知身已老，九衢双阙夜苍苍。
春晚寄钟尚书
宰府初开忝末尘，四年谈笑隔通津。
官资肯便矜中路，酒盏还应忆故人。
江畔旧游秦望月，槛前公事镜湖春。
如今莫问西禅坞，一炷寒香老病身。
秋晓寄友人
洞庭霜落水云秋，又泛轻涟任去留。
世界高谈今已得，宦途清贵旧曾游。
手中彩笔夸题凤，天上泥封奖狎鸥。
更见南来钓翁说，醉吟还上木兰舟。
 秋日有酬
旧业传家有宝刀，近闻馀力更挥毫。
腰间印佩黄金贵，卷里诗裁白雪高。
宴罢嘉宾吟凤藻，猎归诸将问龙韬。
分茅裂土才三十，犹拟回头夺锦袍。
所思
梁王免苑荆榛里，炀帝鸡台梦想中。
只觉惘然悲谢傅，未知何以报文翁。
生灵不幸台星拆，造化无情世界空。
划尽寒灰始堪叹，满庭霜叶一窗风。
送魏校书兼呈曹使君
乱离无计驻生涯，又事东游惜岁华。
村店酒旗沽竹叶，野桥梅雨泊芦花。
雠书发迹官虽屈，负米安亲路不赊。
应见使君论世旧，扫门重得向曹家。
四皓庙
汉惠秦皇事已闻，庙前高木眼前云。
楚王谩费闲心力，六里青山尽属君。
浮云
溶溶曳曳自舒张，不向苍梧即帝乡。
莫道无心便无事，也曾愁杀楚襄王。
早发
北去南来无定居，此生生计竟何如？
酷怜一觉平明睡，长被鸡声恶破除。
香
沉水良树食柏珍，博山炉暖玉楼春。
怜君亦是无端物，贪作馨香忘却身。
邺城
台下年年掩翠蛾，台前高树夹漳河。
英雄亦到分香处，能共常人较几多。





罗隐诗选卷二

。小%说^t*xt-天.堂
七夕
络用星河菡萏天，一家欢笑设红筵。
应倾谢女珠玑箧，尽写檀郎锦绣篇。
香帐簇成排窈窕，金针穿罢拜婵娟。
铜壶漏报天将晓，惆怅佳期又一年。
送臧濆下第谒窦■州
赋得长杨不直钱，却来京口看莺迁。
也知绛灌轻才子，好谒尤常醉少年。
万里故乡云缥缈，一春生计泪澜汍。
多情柱史应相问，与话归心正浩然。
注：■——左“鹿”右“耳”部
清明日曲江怀友
君与田苏即旧游，我于交分亦绸缪。
二年隔绝黄泉下，尽日悲凉曲水头。
鸥鸟似能齐物理，杏花疑欲伴人愁。
寡妻稚子应寒食，遥望江陵一泪流。
送郑州严员外
欲将刀笔润王猷，东去先分圣主忧。
满扇好风摇郑圃，一车甘雨别皇州。
尚书碛冷鸿声晚，仆射陂寒树影秋。
从此文星在何处？武牢关外庾公楼。
孙员外赴阙后重到三衢
远山高树思悠哉，重倚危楼尽一杯。
谢守已随征诏入，鲁儒犹逐断蓬莱。
地寒谩忆移暄手，时急方须济世才。
宣室夜阑如有问，可能全忘未然灰。
衡阳泊木居士庙下作
乌噪残阳草满庭，此中枯木似人形。
只应神物长为主，未必浮槎即有灵。
八月风波飘不去，四时黍稷荐惟馨。
南朝庾信无因赋，牢落祠前水气腥。
钟陵见杨秀才
孺亭滕阁少踟蹰，三度南游一事无。
只觉流年如鸟逝，不知何处有龙屠。
云归拱井枝柯敛，水下漳江气色粗。
赖得与君同此醉，醒来愁被鬼揶揄。
自湘川东下立春泊夏口阻风登孙权城
吴门此去逾千里，湘浦离来想数旬。
只见风师长占路，不知青帝已行春。
危怜坏堞犹遮水，狂爱寒梅欲傍人。
事往时移何足问，且凭村酒暖精神。
 春日忆湖南旧游寄卢校书
旅榜前年过洞庭，曾提刀笔事甘宁。
玳筵离隔将军幕，朱履频窥处士星。
恩重匣中孤剑在，梦馀江畔数峰青。
金貂见鹏嘉宾散，回首昭丘一涕零。
贺淮南节度卢员外赐绯
俭莲高贵九霄闻，粲粲朱衣降五云。
骢马曳年曾避路，银鱼今日且从军。
御题彩服垂天眷，袍展花心透系纹。
应笑当年老莱子，鲜华都自降明君。
 春日独游禅智寺
远树连天水接空，几年行乐旧隋宫。
花开花谢长如此，人去人来自不同。
楚凤调高何处酒，吴牛蹄健满车风。
思量只合腾腾醉，煮海平陈一梦中。
和淮南李司空同转运员外
层层高阁旧瀛洲，此地须征第一流。
丞相近年萦倚望，重才今日喜遨游。
荣持健笔金黄贵，恨咽离筵管吹秋。
谁继伊皋送行句，梁王诗好郢人愁。
后土庙
四海兵戈尚未宁，始于云外学仪形。
九天玄女犹无圣，后土夫人岂有灵。
一带好云侵鬓绿，两层危岫拂眉青。
韦郎年少知何在，端坐思量太白经。
金陵夜泊
冷烟轻霭傍衰丛，此夕秦淮驻断蓬。
栖雁远惊沽酒火，乱鸦高避落帆风。
地销王气波声急，山带秋阴树影空。
六代精灵人不见，思量应在月明中。
上江州陈员外
寒江九派转城楼，东下钟陵第一州。
人自中台方贵盛，地从西晋即风流。
旧班久望鹓晴翥，馀力犹闻虎夜浮。
应恨属官无健令，异时佳节阻闲游。
广陵开元寺阁上作
满槛山川漾落晖，槛前前事去如飞。
云中鸡犬刘安过，月里笙歌炀帝归。
江蹙海门帆散去，地吞淮口树相依。
红楼翠暮知多少，长向东风有是非。
上鄂州韦尚书
往岁先皇驭九州，侍臣才业最风流。
文穷典诰虽馀力，俗致雍熙尽密谋。
兰省换班青作绶，柏台前引绛为帏。
都缘未负江山兴，开济生灵济一秋。
早春巴陵道中
远雪亭亭望未销，岳阳春浅似相饶。
短芦冒土初生笋，高柳偷风已弄条。
波泛洞庭■獭健，谷连荆楚鬼神妖。
中流菱唱泊何处？一只画船兰作桡。
注：■——左“犬”部右“宾”
广陵秋日酬进士臧濆见寄
驿西斜日满窗前，独凭秋兰思渺绵。
数尺断蓬惭故国，一轮清镜泣流年。
已知世事真徒尔，纵有心期亦偶然。
空愧荀家好兄弟，雁来鱼去是因缘。
淮南送李司空朝觐
圣君宵旰望时雁，丹诏西来雨露浓。
宣父道高休叹凤，武侯才大本吟龙。
九州似鼎终须负，万物为铜只待熔。
腊后春前更何事？便看经度奏东封。
秋日禅智寺见裴郎中题名寄韦赡
野寺疏钟万木秋，偶寻题处认名侯。
官离南郡应闲暇，地胜东山想驻留。
百盏■醪成别梦，两行垂露浣羁愁。
心知只有韦公在，更对真踪话旧游。
注：■——左“酉”右“农”
广陵春日忆池阳有寄
烟水蒙蒙接板桥，数年经历驻征桡。
醉凭危槛波千顷，愁倚长亭柳万条。
别后故人冠獬豸，病来知己赏鹪鹩。
清流夹宅千家住，会待闲乘一信潮。
春日湘中题岳麓寺僧舍
蟾宫虎穴两皆休，来凭危栏送远愁。
多事林莺还谩语，薄情边雁不回头。
春融只待乾坤醉，水阔深知世界浮。
欲共高僧话心迹，野花芳草奈相尤。
出试后投所知
此去蓬壶两日程，当时消息甚分明。
桃须曼倩催方熟，橘待洪崖遣始行。
岛外音书应有意，眼前尘土渐无情。
莫教更似西山鼠，啮教愁肠恨一年。
 湘南春日怀古
晴江春暖兰蕙薰，凫鸥苒苒鸥着群。
洛阳贾谊自无命，少陵杜甫兼有文。
空阔远帆遮落日，苍茫野树碍归云。
松醪酒好昭潭静，闲过中流一吊君。
江州望庐山
东南苍翠何崔嵬，横流一望幽抱开。
影寒已令水底去，脚阔欲过湖心来。
深处不唯容鬼怪，暗中兼恐有风雷。
仙人往往今谁在？红杏花香重首回。
金陵寄窦尚书
二年歧路有西东，长忆忧游楚驿中。
虎帐谈高无客继，马卿官傲少人同。
世危肯使依刘表？山好犹能忆谢公。
此去此恩言不得，谩将闲泪对春风！
清溪江令公宅
蛮笺象管夜深时，曾赋陈宫第一诗。
宴罢风流人不见，废来踪迹草应知。
莺怜胜事啼空卷，蝶恋馀香舞好枝。
还有往年金甃井，牧童樵叟等闲窥。
郑州献卢舍人
海槎闲暇阆风轻，不是安流不肯行。
鸡省露浓汤饼熟，凤池烟暖诏书成。
鱼筹已合光儒梦，尧印何妨且治兵。
会待两都收复后，右图仪表左题名。
别池阳所居
黄尘初起此留连，火耨刀耕六七年。
雨夜老农伤水旱，雪晴渔父共舟船。
已悲世乱身须去，肯愧途危迹屡迁。
却是九华山有意，列行相送到江边。
送内使周大夫自杭州朝贡
八都上将近平戎，便附輶轩奏圣聪。
三接驾前朝觐礼，一函江表战征功。
云间阆苑何日见？水底瑶池触处通。
知有殿庭馀力在，莫辞消息寄西风。
酬黄从事怀旧见寄
旧游不合到心中，把得君诗意亦同。
水馆酒阑清夜月，香街人散白杨风。
长绳系日虽难绊，辩口谈天不易穷。
世事自随蓬转在，思量何处是飞蓬？
绣
一片丝罗轻似水，洞房西室女工劳。
花随玉指添春色，鸟逐金针长羽毛。
蜀锦谩夸声自责，越绫虚说价犹高。
可中用作鸳鸯被，红叶枝枝不碍刀。
西施
家国兴亡自有时，吴人何苦怨西施。
西施若解倾吴国，越国亡来又是谁？
自遣
得即高歌失即休，多愁多恨亦悠悠。
今朝有酒今朝醉，明日愁来明日愁。
白角篦
白似琼瑶滑似苔，随梳伴镜拂尘埃。
莫言此个尖头物，几度撩人恶发来！
铜雀台
强歌强舞竟难胜，花落花开泪满膺。
只合当年伴君死，免教憔悴望西陵。
鹦鹉
莫恨雕笼翠羽残，江南地暖陇西寒。
劝君不用分明语，语得分明出转难。
金钱花
占得佳名绕树芳，依依相伴向秋光。
若教此物堪收贮，应被豪门尽■将。
注：■——左“属”右“刂”
梅
天赐胭脂一抹腮，盘中磊落笛中哀。
虽然未得和羹便，曾与将军止渴来。





罗隐诗选卷三

下 /书 /网
钱尚父生日
大昂分光降斗牛，兴唐宗社作诸侯。
伊夔事业扶千载，韩白机谋冠九州。
贵盛上持龙节钺，延长应续鹤春秋。
锦衣玉食将何报，更俟庄椿一举头。
寄前户部陆郎中
出驯桑雉入朝簪，萧洒清名映士林。
近日篇章欺白雪，早年词赋得黄金。
桂堂纵道探龙颔，兰省何曾驻鹤心。
离乱事多人不会，酒浓花暖且闲吟。
登瓦棺寺阁
下盘空迹上云浮，偶逐僧行步步愁。
暂憩已知须用意，渐危争忍不回头？
烟中树老重江晚，铎外风轻四境秋。
懒指台城更东望，鹊飞龙斗尽荒丘。
九华山费征君所居
草堂何处试徘徊？见说遗踪向此开。
蟾桂自归三径后，鹤书曾降九天来。
白云事迹依前在，青琐光阴竟不回。
尽日为君思曩昔，野泉呜咽路莓苔。
途中寄怀
不知何处是前程？合眼腾腾信马行。
西鬓已衰时未遇，数峰虽在病相撄。
尘埃巩洛虚光景，诗酒江湖漫姓名。
试哭军门看谁问，旧来还似祢先生。
京口见李侍郎
嗟嗟江柳欲矜春，铁瓮城边见故人。
屈指不堪言甲子，披风常记是庚申。
别来且喜身俱健，乱后休悲业尽贫。
还有杖头沽酒物，待寻山寺话逡巡。
秋日酬张特玄
病寄南徐两度秋，故人依约亦扬州。
偶因雁足思闲事，拟棹孤舟访旧游。
风急几闻江上笛，月高谁共酒家楼？
平生意气消磨尽，甘露轩前看水流。
登高咏菊尽
篱畔霜前偶得存，苦教迟晚避兰荪。
能销造化几多力，不受阳和一点恩。
生处岂容依玉砌，要时还许上金尊。
陶公没后无知己，露滴幽丛见泪痕。
登夏州城楼
寒城猎猎戍旗风，独倚危楼怅望中。
万里山河唐土地，千年魂魄晋英雄。
离心不忍听边马，往事应须问塞鸿。
好脱儒冠从校尉，一枝长戟六钧弓。
水边偶题
野水无情去不回，水边花好为谁开？
只知事逐眼前去，不觉老从头上来。
穷似丘轲休叹息，达如周召亦尘埃。
思量此理何人会，蒙邑先生最有才。
洛阳公镇大梁时，隐得游门下。今之经历，
事往人非，聊抒所怀，以伤以谢
孤舟欲泊思何穷，曾忆西来值雪中。
朱履少年初满座，白衣游子也从公。
狂抛赋笔琉璃冷，醉倚歌筵玳瑁红。
今日期文向谁说？泪碑棠树两成空。
杜陵秋思
南望商於北帝都，两堪栖托两无图。
只闻斥逐张公子，不觉悲同楚大夫。
岩畔早凉生紫桂，进边疏影落高梧。
一杯绿酒他年忆，沥向清波寄五湖。
隐尝在江陵忝故中令白公，叨蒙知遇，
今复重过渚宫，感事悲身，遂成长句
往岁酂侯镇渚宫，曾将清津暖孤蓬。
才怜曼情三冬后，艺许田基一箭中。
言重不能轻薄命，地寒终是泣春风。
凤凰池涸台星拆，回首岐山忆至公。
夜泊毗陵无锡县有寄
草虫幽咽树初团，虫系孤舟夜已阑。
浊浪势奔吴苑急，疏钟声彻惠山寒。
愁催鬓发凋何易，贫恋家乡别渐难。
他日亲朋应大笑，始知书剑是无端。
桃花
暖触衣襟漠漠香，问梅遮柳不胜芳。
数枝艳拂文君酒，半里红欹宋玉墙。
尽日无人疑怅望，有时经雨乍凄凉。
旧山山下还如此，回首东风一断肠。
筹笔驿
抛掷南阳为主忧，北征东讨尽良筹。
时来天地皆同力，运去英雄不自由。
千里山河轻孺子，两朝冠剑恨谯周。
唯馀岩下多情水，犹解年年傍驿流。
重过随州忆故兵部李侍郎恩知，因抒长句
庄周高论伯牙琴，闲夜思量泪满襟。
四海共谁言近事，九原从此负初心。
鸥翻汉浦风波急，雁下郧溪雾雨深。
惭愧苍生还有意，解秋襦■至如今。
注：■——左“衣”部右“夸”
商於驿楼东望有感
山川去接汉江东，曾伴隋侯醉此中。
歌绕夜梁珠宛转，舞娇春席雪朦胧。
棠遗善政阴犹在，薤送哀声事已空。
惆怅知音竟难得，两行清泪白杨风。
寄南城韦逸人
杜甫诗中韦曲花，至今无赖尚豪家。
美人晓折露沾袖，公子醉时香满车。
万里丹青传不得，二年风雨恨无涯。
羡他南涧高眠客，春去春来任物华。
梅花
吴王醉处十馀里，照野拂衣今正繁。
经雨不随山鸟散，倚风疑共路人言。
愁怜粉艳飘歌席，静爱寒香扑酒樽。
欲寄所思无好信，为君惆怅又黄昏。
淮南高骈所造迎仙楼
鸾音鹤信杳难回，凤驾龙车早晚来。
仙境是谁知处所？人间空自造楼台。
云侵朱槛应难到，虫网闲窗永不开。
子细思量成底事，露凝风摆作尘埃。
和禅月大师见赠
高僧惠我七言诗，顿豁尘心展白眉。
秀似谷中花媚日，清如潭底月圆时。
应观法界莲千叶，肯折人间桂一枝。
漂荡秦吴十馀载，因循犹恨识师迟。
谒文宣王庙
晚来乘兴谒先师，松柏凄凄人不知。
九仞萧墙堆瓦砾，三间茅殿走狐狸。
雨淋状似嗟麟泣，露滴还同叹凤悲。
倘使小儒名稍立，岂教吾道受栖迟。
代文宣王答
三教之中儒最尊，止戈为武武尊文。
吾今尚自披蓑笠，你等何须读典坟！
释氏宝楼侵碧汉，道家宫殿拂青云。
若教颜闵英灵在，终不羞他李老君。
重送朗州张员外
朱轮此去正春风，且驻青骢听断蓬。
一榻早年容孺子，双旌今日别文翁。
诚知汲善心当在，争奈干时迹转穷。
酬德酬恩两无路，谩劳惆怅凤城东。
广陵秋夜读进士常修三篇因题
入蜀归吴三首诗，藏于笥箧重于师。
剑关夜读相如听，瓜步秋吟炀帝悲。
景物也知输健笔，时情谁不许高枝？
明年二月春风里，江岛闲人慰所思。
逼试投所知
桃在仙翁旧苑榜，暖烟轻霭扑人香。
十年此地频偷眼，二月春风最断肠。
曾恨梦中无好事，也知囊里有仙方。
寻思仙骨终难得，始与回头问玉皇。
汉江上作
汉江波浪渌于苔，每到江边病眼开。
半雨半风终日恨，无名无迹几时回？
云生岸谷秋阴合，树接帆樯晚思来。
对此空惭圣明代，忍教缨上有尘埃。
秋夜寄进士顾荣
秋河耿耿夜沉沉，往事三更尽别心。
多病谩劳窥圣代，薄才终是费知音。
家山梦后帆千尺，尘土搔来发一簪。
空羡良朋尽高价，可怜东箭与南金。
寄渭北徐从事
暖云慵堕柳垂条，骢马徐郎过渭桥。
官秩旧参荀秘监，樽垒今伴霍嫖姚。
科随鹄箭频曾中，礼向侯弓以重招。
莫恨东风促行李，不多时节却归朝。
徐寇南逼感事献江南知己次韵
酒阑离思浩无穷，西望维扬忆数公。
万里飘零身未了，一家知契意曾同。
云横晋国尘应暗，路转吴江信不通。
今日便成卢子谅，满襟珠泪堕霜风。
寄三衢孙员外
小敷文伯见何时？南望三衢渴复饥。
天子未能崇典诰，诸生徒欲恋旌旗。
风高绿野苗千顷，露冷平楼酒满卮。
尽是数旬陪奉处，使君争肯不相思？
淮南送卢端公归台
凰鸾势逸九宵宽，北去南来任羽翰。
朱绂两参王俭府，绣衣三领杜林官。
道从上国曾匡济，才向牢盆始重难。
应笑张纲谩生事，埋轮不得在长安。
炀帝陵
入郭登桥出郭船，红楼日日柳年年。
君王忍把平陈业，只博雷塘数亩田。
马嵬坡
佛屋前头野草春，贵妃轻骨此为尘。
从来绝色知难得，不破中原未是人。
柳
灞岸晴来送别频，相偎相倚不胜春。
自家飞絮犹无定，争解垂丝绊路人！
隋堤柳
夹路依依千里遥，路人回首认隋朝。
春风未借宣华意，犹费工夫长绿条。
孟浩然墓
数步荒榛接旧蹊，寒江漠漠草萋萋。
鹿门黄土无多少，恰到书生冢便低。
秦纪
长策东鞭极海隅，鼋鼍奔走鬼神趋。
怜君未到沙丘日，肯信人间有死无？
仙掌
掌前流水驻无尘，掌下轩车日日新。
谩向山头高举手，何曾招得路行人。





罗隐诗选卷四

www.xiabｏok.com
 咏月
湖上风高动白萍，暂延清景此逡巡。
隔年违别成何事？半夜相看似故人。
蟾向静中矜爪距，兔隈明处弄精神。
嫦娥老大应惆怅，倚泣苍苍桂一轮。
宿荆州江陵驿
西游象阙愧知音，东下荆溪称越吟。
风动芰荷香四散，月明楼阁影相侵。
闲欹别枕千般梦，醉送征帆万里心。
薜荔衣裳木兰楫，异时烟雨好追寻。
抚州别阮兵曹
雪晴天外见诸峰，幽轧行轮有去踪。
内使宅边今独恨，步兵厨畔旧相容。
十年别鬓疑朝镜，千里归心着晚钟。
若不他时更青眼，未知谁肯荐临邛？
新安投所知
少年容易舍樵渔，曾辱明公荐子虚。
汉殿夜寒时不食，宋都风急命何疏。
云埋野艇吟归去，草没山田赋遂初。
长剑一寻歌一奏，此心争肯为鲈鱼？
江边有寄
江边旧业半凋残，每轸归心即万端。
狂折野梅山店暖，醉听村笛酒楼寒。
只言圣代谋身易，争奈贫儒得路难！
同病同忧更何事？为君提笔画渔竿。
送友人归夷门
三年流落大梁城，每送君归即有情。
别路算来成底事？旧游言著似前生。
苑荒懒认词人会，门在空怜烈士名。
至竟男儿分应定，不须惆怅谷中莺。
湘中见进士乔诩
吴公台下别经秋，破虏城边暂驻留。
一笑有时堪解梦，数年无故不同游。
云牵梦思横渔艇，柳送乡心入酒楼。
且酌松醪依旧醉，谁能相见向春愁？
上霅川裴郎中
贵提金印出咸秦，潇洒江城两度春。
一派水清疑见胆，数重山翠欲留人。
望崇早合归黄阁，诗好何妨恋白萍。
自是受恩心未足，却垂双翅羡吴均。
钱塘江潮
怒声汹汹势悠悠，罗刹江边地欲浮。
漫道往来存大信，也知反覆向平流。
狂抛巨浸疑无底，猛过西陵似有头。
至竟朝昏谁主掌，好骑赤鲤问阳侯。
送人赴职任褒中
物态时情难重陈，夫君此去莫伤春。
男儿只要有知己，才子何堪更问津？
万转江山通蜀国，两行珠翠见褒人。
海棠花谢东风老，应念京都共苦辛。
临川投穆中丞
试将生计问蓬根，心委寒灰首戴盆。
翅弱未知兰岛路，舌顽虚掉五侯门。
啸烟白■沉高木，捣月清砧触旅魂。
家在碧江归不得，十年渔艇长苔痕。
注：■——左“犬”部右“穴”
早春送张坤归大梁
萧萧羸马立尘埃，又送輶轩向吹台。
别酒莫辞今夜醉，故人知是几时回？
泉经华岳犹应冻，花到梁园始合开。
为谢东门抱关吏，不堪惆怅满离怀。
东归途中作
松橘苍黄覆钓矶，早年生计近年违。
老知风月终堪恨，贫觉家山不易归。
别岸客帆和雁落，晚程霜叶向人飞。
买臣严助精灵在，应笑无成一布衣！
送进士臧濆下第后归池州
赋成无处换黄金，却向春风动越吟。
天子爱才虽仄席，诸生多病又沾襟。
柳攀灞岸狂遮袂，水忆池阳渌满心。
珍重彩衣归正好，莫将闲事系升沉。
湘中赠范郎
丹桂无心彼此谙，二年疏懒共江潭。
愁知酒盏终难舍，老觉人情转不堪。
云外鹓鸾非故旧，眼前胶漆是烟岚。
劳歌一曲霜风暮，击折湘妃白玉簪。
寄张侍郎
衰羸岂合话荆州？争奈思多不自由。
无路重趋桓典马，有诗曾上仲宣楼。
尘销别迹堪垂泪，树拂他门懒举头。
一种人间太平日，独教零落忆沧州。
渚宫秋思
楚城日暮烟霭深，楚人驻马还登临。
襄王台下水无赖，神汝庙前云有心。
千载是非难重问，一江风雨好闲吟。
欲招屈宋当时魄，兰败荷枯不可寻。
闲居早秋
槐杪清蝉烟雨馀，萧萧凉叶堕衣裾。
噪槎乌散沉苍岭，弄杵风高上碧虚。
百岁梦生悲蛱蝶，一朝香死泣芙蕖。
六宫谁买相如赋？团扇恩情日日疏。
建康
潮平远岸草侵沙，东晋衰来最可嗟。
庾舅已能窥帝室，王郎还是预人家。
山寒老树啼风曲，泉暖枯骸动芷牙。
欲起九原看一遍，秦淮声急日西斜。
送舒州宿松县傅少府
江蓠漠漠树重重，东过清雁到宿松。
县好也知临皖水，官闲爪得看潜峰。
春生绿野吴歌怨，雪霁平郊楚酒浓。
留取馀杯待张翰，明年归棹一从容。
经故洛阳城
败垣危堞迹依稀，试驻羸骖吊落晖。
跋扈以成梁冀在，简书难问杜乔归。
由来世事须翻覆，未必馀才解是非。
千载昆阳好功业，与君门下作恩威。
夏州胡常侍
百尺高台勃勃州，大刀长戟汉诸侯。
征鸿过尽边云阔，战马闲来塞草秋。
国计已推肝胆许，家财不为子孙谋。
乃闻陇蜀由多事，深喜将军未白头。
寄进士卢休
半年池口恨萍蓬，今日思量已梦中。
游子马蹄难重到，故人樽酒与谁同？
山横翠后千重绿，蜡想歌时一烬红。
从此客程君不见，麦秋梅雨遍江东。
赠先辈令狐补阙
中间声迹早薰然，阻避钧衡过十年。
碧海浪高终齐物，苍梧云好已归天。
花迎彩服离莺谷，柳傍东风触马鞭。
应念凄凉洞庭客，夜深双泪忆渔船。
送秦州从事
一枝何足解人愁，抛却还随定远侯。
紫陌红尘今别恨，九衢双阙夜同游。
芳时易失劳行止，良会难期且驻留。
若到边庭有来使，试批书尾话梁州。
湖州裴郎中赴阙后投简寄友生
锦帐郎官奉诏年，汀州曾驻木兰船。
祢衡酒醒春瓶倒，柳恽诗成海月圆。
歌蹙远山珠滴滴，漏催香烛泪涟涟。
使君入拜吾徒在，宣室他时岂偶然。
秋日泊平望驿寄太常裴郎中
萍洲重到杳难期，西倚邮亭忆往时。
北海樽中常有酒，东阳楼上岂无诗。
地清每负生灵望，官重方升礼乐司。
闻说江南旧歌曲，至今犹自唱吴姬。
西塞山
吴塞当时指此山，吴都亡后绿孱颜。
岭梅乍暖残妆恨，沙鸟初晴小队闲。
波阔鱼龙应混杂，壁危猿■奈奸顽。
会将一副寒蓑笠，来与渔翁作往还。
注：■——左“犬”部右“穴”
秋日汴河客舍酬友人
梁宋追游早岁同，偶然违别事皆空。
年如流水催何急，道似危途动即穷。
醉舞且忻连夜月，狂吟还聚上楼凤。
烦君更狂骚人句，白凤灵蛇满袖中。
东归
仙桂高高似有神，貂裘敝尽取无因。
难将白发期公道，不觉丹枝属别人。
双阙往来渐请谒，五湖归后耻交亲。
盈盘紫蟹千卮酒，添得临歧泪满巾。
广陵李仆射借示近诗因投献
朝论国计暮论兵，馀力犹随凤藻生。
语继盘盂抛俗格，气兼河岳带商声。
闲寻绮思千花雨，静想高吟六义清。
天柄已持尧典在，更堪回首问缘情。
三衢哭孙员外
燕恋雕梁马迹轩，此心从此更何言。
直将尘外三生命，未敌君侯一日恩。
红蜡有时还入梦，片帆何处独销魂。
忍看明发衣襟上，珠泪痕中见酒痕。
箧中得故王郎中书
凤里前年别望郎，丁宁唯恐滞吴乡。
劝疏杯酒知妨事，乞与书题作裹粮。
苹鹿未能移海曲，县花寻已落河阳。
九原自此无因见，反覆遗踪泪万行。
泪
逼脸横颐咽复匀，也曾谗毁也伤神。
自从鲁国潸然后，不是奸人即妇人。
子规
铜梁路远草青青，此恨那堪枕上听。
一种有冤犹可报，不如含石叠沧溟。
姑苏台
让高泰伯开基日，贤见延陵复命时。
未会子孙因底事，解崇台榭为西施。
王睿墓
男儿未必尽英雄，但到时来命即通。
若使吴都犹王气，将军何处立殊功。
京城晚望
心如野鹿迹如萍，谩向人间性一灵。
往事不知多少梦，夜来和酒一时醒。
寄窦泽处士二首
其一
兰亭醉客旧知闻，欲问平安隔海云。
不是金陵钱太尉，世间谁肯更容身？
其二
鳌背楼台拂白榆，此中槎客亦踟蹰。
牢山道士无仙骨，却向人间作酒徒。

www.xiabook.com



罗隐诗选卷五

小/说.t/xt.天+堂
省试秋风生桂枝
凉吹从何起？中宵景象清。
漫随云叶动，高傍桂枝生。
漠漠看无际，萧萧别有声。
远吹斜汉转，低拂白榆轻。
寥穴工夫大，乾坤岁序更。
因悲未归客，长望一枝荣。
思故人
故人不可见，聊复拂鸣琴。
鹊绕风枝急，萤藏露草深。
平生四方志，此夜五湖心。
惆怅友朋尽，洋洋漫好音。
寄陆龟蒙
龙楼李丞相，昔岁仰高文。
黄阁寻无主，青山竟未焚。
夜船乘海月，秋寺伴江云。
却恐尘埃里，浮名点污君。
题方干诗
中间李建州，夏汭偶同游。
顾我论佳句，推君最上流。
九霄无鹤板，双鬓老渔舟。
世难方如此，何当浣旅愁？
秋江
秋江待晚潮，客思旆旌摇。
细雨翻芦叶，高风却柳条。
兵戈村落破，饥俭虎狼骄。
吾土兼连此，离魂望里消。
寄制诰李舍人
梁王握豹韬，雪里见枚皋。
上客趋丹陛，游人叹二毛。
门闲知待诏，星动想濡毫。
一首长杨赋，应嫌索价高。
秋日怀孟夷庚
秋日黄陂下，孤舟忆共谁？
江山三楚分，风雨二妃祠。
知己秦貂没，流年贾鹏悲。
中原正兵马，相见是何时？
送李右丞分司
分曹得洛川，谠议更昭然。
左省曾批敕，中台肯避权？
所悲时渐薄，共贺道由全。
卖与清平代，相兼直几钱！
郴江迁客
不是逢清世，何由见皂囊？
事虽危虎尾，名胜泊鹓行。
毒雾郴江阔，愁云楚驿长。
旧时有诗赋，一为吊沈湘。
感旧
剑佩孙弘阁，戈鋋太尉营。
重言虚有位，孤立竟无成。
丘垅笳箫咽，池台岁月平。
此恩何以报？归处是柴荆。
鹰
越海霜天暮，辞韬野草干。
俊通司隶职，严奉武夫官。
眼恶藏锋在，心粗逐物殚。
近来脂腻足，驱遣不妨难。
秋日寄狄补阙
红尘扰扰间，立马看南山。
漫道经年往，何妨逐日闲。
病中霜叶赤，愁里鬓毛斑。
不为良知在，驱车已出关。
寄易定公乘亿侍郎
谢舞仍宫柳，高奇世少双。
侍中生不到，园令死须降。
班秩通乌府，樽垒奉碧幢。
昭生有馀烈，试为祷迷邦。
寄大理寺徐郎中
佐棘竟谁同？因思证圣中。
事虽亡显报，理合有阴功。
官序诜枝老，幽尘范甑空。
几时潘好礼，重与话清风？
寄苏拾遗
早岁长杨赋，当年谏猎书。
格高时辈伏，言切宦情疏。
慷慨传丹桂，艰难保旧居。
退朝观稿草，能望马相如。
寄许融
多病仍疏拙，唯君与我同。
帝乡年共老，江檄业俱空。
燕冷辞华屋，蛩凉咽晚丛。
白云高几许？全属采芝翁。
寄礼部郑员外
栾郄门风大，裴正礼乐优。
班资冠鸡舌，人品压龙头。
夜直炉香细，晴编疏草稠。
曾闻潘散骑，三十二悲秋。
菊
篱落岁云暮，数枝聊自芳。
雪裁纤蕊密，金坼小苞香。
千载白衣酒，一生青女霜。
春蚕莫轻薄，彼此有行藏。
台城
水国春长在，台城夜未寒。
丽华承宠渥，江令捧杯盘。
宴罢明堂烂，诗成宝炬残。
兵来吾有计，金井玉钩栏。
旧游
良时不复再，渐老更难言。
远水犹经眼，高楼似断魂。
依依宝玉宅，历历长卿村。
今日空江畔，相于只酒樽。
寄虔州薛大夫
祝融峰下别，三载梦魂劳。
地转南康重，官兼亚相高。
海鹏终负日，神马背眠槽。
会得窥成绩，幽窗染免毫。
苏小小墓
魂兮槜李城，犹未有人耕。
好月当年事，残花触处情。
向谁曾艳冶？随分得声名。
应侍吴王宴，兰桡暗送迎。
寒食日早出城东
青门欲曙天，车马已暄阗。
禁柳疏风细，墙花拆露鲜。
向谁夸丽景，只是叹流年。
不得高飞便，回头望纸鸢。
秋日怀贾随进士
边寇日骚动，故人音信稀。
长缨惭贾谊，孤愤忆韩非。
晓匣鱼肠冷，春园鸭掌肥。
知君安未得，聊且示忘机。
乱后逢友人
沧海去未得，倚舟聊问津。
生灵寇盗尽，方镇改更贫。
梦里旧行处，眼前新贵人。
从来事如此，君莫独沾巾！
残花
已叹良时晚，仍悲别酒摧。
暖芳随日薄，轻片逐风回。
黛敛愁歌扇，妆残泣镜台。
繁阴莫矜鸻，终是共尘埃。
秋日富春江行
远岸平如翦，澄江静似铺。
紫鳞仙客驭，金颗李衡奴。
冷叠群山阔，清涵万象殊。
严陵亦高见，归卧是良图。
寄侯博士
规谏扬雄赋，擅回贾谊官。
久贫还往少，孤立转迁难。
清镜流年急，高槐旅舍寒。
侏儒亦何有？饱食向长安。
送沈光侍御赴职闽中
未至应居右，全家出帝乡。
礼优逢苑雪，官重带台霜。
夜浦吴潮吼，春滩建水狂。
延平有风雨，从此是腾骧。
寄袁皓侍郎
东堂失路歧，荣辱事堪悲。
我寝牛衣敝，君居豸角危。
风尘惭上品，才业愧明时。
千里芙蓉幕，何由话所思？
寄金吾李荪常侍
西班掌禁兵，兰锜最分明。
晓色严天仗，春寒避火城。
安危虽己任，韬略即嘉声。
请问何功德，壶关寇始平？
商於驿与于蕴玉话别
南朝徐庾流，洛下忆同游。
酒采闲坊菊，山登远寺楼。
相思劳寄梦，偶别已经秋。
还被青青桂，催君不自由。
 封禅寺居
盛礼何由睹？嘉名偶寄居。
周南太史泪，蛮檄长卿书。
砌竹摇风直，庭花泣露疏。
谁能赋秋兴，千里隔吾庐。
钱
志士不敢道，贮之成祸胎。
小人无事艺，假尔作梯媒。
解释愁肠结，能分睡眼开。
朱门狼虎性，一半逐君回。
投寄韦右丞
赤壁征文聘，中台拜郄诜。
官资参令仆，曹署辖星辰。
幞被从谁起？持纲自此新。
举明朝典数，封纳诏书频。
禁树曾摛藻，台乌旧避尘。
使应酬倚注，何处活穷鳞！
红叶
不奈荒城畔，那堪晚照中？
野晴霜浥绿，山冷雨催红。
游子灞陵道，美人长信宫。
等闲居岁暮，摇落意无穷。
期徐道者不至
辽鹤虚空语，冥鸿未易亲。
偶然来即是，必拟见无因。
霜霰穷冬冷，杯盘旅舍贫。
只应蓟子训，醉后懒分身。
岁除夜
官历行将尽，村醪强自倾。
厌寒思暖律，畏老惜残更。
岁月已如此，寇戎犹未平！
儿童不谙事，歌吹待天明。
雪
尽道丰年瑞，丰年事若何？
长安有贫者，为瑞不宜多！
旅梦
旅梦思迁次，穷愁有叹嗟。
子鹅京口远，粳米会稽赊。
漏涩才成滴，灯寒不作花。
出门聊一望，蟾佳向人斜。
秋寄张坤
庭树已黄落，闭门俱寂寥。
未知栖托处，空羡圣明朝。
酒醒乡心阔，云晴客思遥。
吾徒自多感，颜子只箪瓢。
伤华发
旧国迢迢远，清秋种种新。
已衰曾轸虑，初见忽沾巾。
日薄梳兼懒，根危镊恐频。
青铜不自见，只拟老他人。
九江早秋
雨过晚凉生，楼中枕簟清。
海风吹乱木，严磬落孤城。
百岁几多日？四蹄无限程。
西邻莫高唱，俱是别离情。
初秋寄友人
九华曾屏迹，罹乱与心违。
是处堪终老，新秋又未归。
病中芳草歇，愁里白云飞。
樵侣兼同志，音书近亦稀。
秋居有寄
端居湖岸东，生计有无中。
魇处千般鬼，寒时百种风。
性灵从道拙，心事奈成空。
多谢金台客，何当一笑同。
雪霁
南山雪乍晴，寒气转峥嵘。
锁却闲门出，随他骏马行。
一竿如有计，五鼎岂须烹？
愁见天街草，青青又欲生。
堠子
终日路岐旁，前程亦可量。
未能惭面黑，只是恨头方。
雅旨逾千里，高文近两行。
君知不识字，第一莫形相。
初夏寄顾绍宗
江上偶分袂，四回寒暑吏。
青山无路入，白发满头生。
郢浦雁寻过，镜湖蝉又鸣。
怜君未归日，杯酒若为情。
寄第五尊师
苕溪烟月久因循，野鹤衣裘独茧纶。
只说泊船无定处，不知携手是何人？
朱黄拣日囚尸鬼，青白临时注脑神。
欲访先生问经诀，世间难得自由身。
寄西华黄炼师
西华有路入中华，依约山川认永嘉。
羽客昔时留涤荡，故人今又种烟霞。
坛高已降三清鹤，海近应通八月槎。
盛事两般君揽得，老莱衣服戴愚家。
所思
西上青云未有期，东山沧海一何迟！
洒阑梦觉不称意，花落月明空所思。
长恐病侵多事日，可堪贫过少年时。
斗鸡走狗五陵道，惆怅输他轻薄儿。

www.xiabook.com



罗隐诗选卷六


送支使萧中丞赴阙
八年刀笔别京华，归去青冥路未赊。
今日风流卿相客，旧时基业帝王家。
彤庭彩凤虽添瑞，望府红莲已减花。
从此常僚如有同，海边麋鹿斗边槎。
送人归湘中兼寄旧知
青溪烟雨九华山，乱后应同梦寐间。
万里分飞休掩袂，两旬相见且开颜。
君依宰府貂蝉贵，我恋王门鬓发斑。
为谢伏波筵上客，几时金印拟西还？
自贻
衰老应难更进趋，药畦经卷自朝晡。
纵无显效亦藏拙，若有所成甘守株。
汉武巡游虚轧轧，秦皇吞并谩驱驱。
如何只见丁家鹤，依旧辽东叹绿芜！
暇日感怀因寄同院吴蜕拾遗
璧池清秩访燕台，曾捧瀛洲札翰来。
今日二难俱大夜，当时三幅谩高才。
戏悲槐市便便笥，狂忆樟亭满满杯。
犹幸小兰同舍在，每因相见即衔哀。
偶兴
逐队随行二十春，曲江池畔避车尘。
如今赢得将衰老，闲看人间得意人。
题凿石山僧院
日夜潮声送是非，一回登眺一忘机。
怜师好事无人见，不把兰芽染褐衣。
乌程
两府攀陪十五年，郡中甘雨幕中莲。
一瓶犹是乌程酒，须对霜风度泫然。
圉城偶作
东望陈留日欲曛，每因刀笔想夫君。
自从郭泰碑铭后，只见黄金不见文。
送杨炼师却归贞浩岩
宦途不复更经营，归去东南任意行。
别后几回思会面，到来相见似前生。
久居竹盖知勤苦，旧业莲峰想变更。
为谢佯狂吴道士，耳中时有铁船声。
暇日投钱尚父
牛斗星边女宿间，栋梁虚敞丽江关。
望高汉相东西阁，名重淮王大小山。
醴设斗倾金凿落，马归争撼玉连环。
自惭麋鹿无能事，未报深恩鬓已斑。
览晋史
齐王僚属好男儿，偶觅东归便得归。
满目路歧抛似梦，一船风雨去如飞。
盘擎紫线莼初熟，箸拨红丝■正肥。
惆怅中途无限事，与君千载两忘机。
注：■——左“雨”右“会”
感别元帅尚父
玉函瑶检下台司，记得当年捧领时。
半壁龙蛇蟠造化，满筐山岳动神祗。
疲牛舐犊心犹切，阴鹤鸣雏力已衰。
稚子不才身抱疾，日窥真迹泪双垂。
尚父偶建小楼特摛丽藻
绝句不敢称扬三首
其一
结构叨凭柱石才，敢期幢盖此裴回。
阳春曲调高谁和，尽日焚香倚隗台。
其二
玳簪珠履愧非才，时凭阑干首重回。
只待淮妖翦除后，别倾卮酒贺行台。
其三
栏槛初成愧楚才，不知星彩尚迂回。
风流孔令陶钧外，犹记山妖逼小台。
题玄同先生草堂三首
其一
杳杳诸天路，苍苍大涤山。
景舆留不得，毛节去应闲。
相府旧知己，教门新启关。
太平匡济术，流落在人间。
其二
先生诀行日，曾奉数行书。
意密寻难会，情深恨有馀。
石桥春暖后，勾漏药成初。
珍重云间鹤，从来不定居。
其三
当时忆讨论，历历事犹存。
酒向馀杭尽，云从大涤昏。
往来无道侣，归去有台恩。
自此玄言绝，长应闭洞门。
城西作
从军无一事，终日掩空斋。
道薄交游少，才疏进取乖。
野禽鸣聒耳，庭草绿侵阶。
幸自同樗栎，何妨惬所怀。
冬暮城西晚眺
谬忝莲花幕，虚沾柏署官。
欹危长抱疾，衰老不禁寒。
时事已日过，世途行转难。
千崖兼万壑，只向望中看。
秋霁后
净碧山光冷，圆明露点匀。
渚莲丹脸恨，堤柳翠眉颦。
蝉已送行客，雁应辞主人。
蝇蚊渐无况，日晚自相亲。
茅斋
从事不从事，养生非养生。
职为尸禄本，官是受恩名。
时态已相失，岁华徒自惊。
西斋一卮酒，衰老与谁倾？
使者
使者衔中旨，崎岖万里行。
人心犹未革，天意似难明。
四海霍光第，六宫张奉营。
陪臣无以报，西望不胜情！
途中逢刘知远
吴楚烟波里，巢由季孟间。
只言无事贵，不道致身闲。
别渚莲根断，归心桂树顽。
空劳钟璞意，尘世隔函关。
遁迹
遁迹知安住，沾襟欲奈何？
朝廷犹礼乐，郡邑忍干戈。
华马凭谁问？胡尘自此多。
因思汉文帝，中夜忆廉颇。
陇头水
借问陇头水，年年恨何事？
全疑呜咽声，中有征人泪。
自古无长策，况我非深智。
何计谢潺湲，一宵空不寐。
秦中富人
高高起华堂，区区引流水。
粪土金玉珍，犹嫌未奢侈。
陋巷满蓬蒿，谁知有颜子？
思归行
不耕南亩田，为爱东堂桂。
身同树上花，一落又经岁。
交亲益相薄，知己恩潜替。
日开十二门，自是无归计。
即事中元甲子
三秦流血已成川，塞上黄云战马闲。
只有羸兵填渭水，终无奇士出商山。
田园已没红尘内，弟侄相逢白刃间。
惆怅翠华犹未返，泪痕空滴剑文斑。
魏城逢故人
一年两度锦江游，前值东风后值秋。
芳草有情皆碍马，好云无处不遮楼。
山将别恨和心断，水带离声入梦流。
今日因君试回首，淡烟乔木隔绵州。
游江夏口
醉别江东酒一杯，往年曾此驻尘埃。
鱼听建业歌声过，水看瞿塘雪影来。
黄祖不能容贱客，费■终是负仙才。
平生胆气平生恨，今日江边首懒回。
注：■——“示”部右“韦”
春思
荡漾春风绿似波，惹情摇恨去傞傞。
燕翻永日音声好，柳舞空城意绪多。
蜀国暖回溪峡浪，卫娘清转遏云歌。
可怜户外桃兼李，仲蔚蓬蒿奈尔何！
黄鹤驿偶题
野云芳草绕离鞭，敢对青楼倚少年？
秋色未催榆塞雁，人心先下洞庭船。
高歌酒市非狂者，大嚼屠门亦偶然。
车马同归莫同恨，古人头白尽林泉！
安陆赠徐砺
灵蛇桥下水声声，曾向桥边话别情。
一榻偶依陈太守，三年深忆祢先生。
尘欺鬓色非前事，火■蓬根有去程。
还把馀杯重相劝，不堪秋色背郧城。
注：■——上“草”头，下“热”字繁体
寄钟常侍
一从朱履步金台，蘗苦冰寒奉上台。
峻节不由人学得，远途终是自将来。
风高渐展摩天翼，干耸方呈构厦材。
应笑樟亭旧同舍，九州无验满炉灰。
中秋夜不见月
阴云薄暮上空虚，此夕清光已破除。
只恐异时开霁后，玉轮依旧养蟾蜍。
魏博罗令公附卷有回
寒门虽得在诸宗，栖北巢南恨不同。
马上固惭消髀肉，幄中犹羡愈头风。
蹉跎岁月心仍切，迢递江山梦未通。
深荷吾宗有知己，好将刀笔为英雄。
寄处默师
甘露卷帘看雨脚，樟亭倚柱望湖头。
十年顾我醉中过，两地与师方外游。
久隔兵戈长寄梦，近无书信更堪忧。
香炉烟霭虎溪月，终棹铁船寻惠休。
病中上钱尚父
左卿方行右臂挛，每惭名迹污宾筵。
纵饶吴主容衰病，争奈燕台费料钱。
藜杖已干难更把，竹舆虽在不堪悬。
深恩重德无言处，回首浮生相泫然。

wwＷ、xiabook.com



罗隐诗选卷八

www.xiＡbook.com
夜泊义兴戏呈邑宰
溪畔维舟向戴星，此中三害有图经。
长桥可避南山远，却恐难防是最灵。
听琵琶
香筵酒散思朝散，偶向梧桐暗处闻。
大抵曲中皆有恨，满楼人自不知君。
经耒阳杜工部墓
紫菊馨香覆楚醪，奠君江畔雨萧骚。
旅魂自是才相累，闲骨何妨冢更高。
騄骥丧来空蹇蹶，芝兰衰后长蓬蒿。
屈原宋玉怜君处，几驾青螭缓郁陶。
题袁溪张逸人所居
蒲梢猎猎燕差差，数里溪光日落时。
芳树文君机上锦，远山孙寿镜中眉。
鸡窗夜静开书卷，鱼槛春深展钓丝。
若使浮名拘绊得，世间何处有男儿？
升平公主旧第
乘凤仙人降此时，玉篇才罢到文词。
两轮水碨光明照，百尺皎绡换好诗。
带砺山河今尽在，风流樽俎见无期。
坛场客散香街暝，惆怅齐竽取次吹。
寄黔中王从事
故人刀笔事军书，南转黔江半月馀。
别后乡关情几许？近来诗酒兴何如？
贪将醉袖矜莺谷，不把瑶缄附鲤鱼。
今日举觞君莫问，生涯牢落鬓萧疏。
关亭春望
关畔春云拂马头，马前春事共悠悠。
风摇岸柳长条困，露裹山花小朵愁。
信越功名高似狗，裴王气力大于牛。
未知至竟将何用，渭水泾川一向流。
寄徐济进士
往年疏懒共江湖，月满花香记得无？
霜压楚莲秋后折，雨催蛮酒夜深酤。
红尘偶别迷前事，丹桂相轻愧后徒。
出得函关抽得手，后来不及阮元瑜。
寄韦赡
石城蓑笠阻心期，落尽山花有所思。
羸马二年蓬转后，故人何处月明时？
风催晓雁看看别，雨胁秋蝇渐渐痴。
禅智阑干市桥酒，纵然相见只相悲！
霅溪晚泊寄裴庶子
溪风如扇雨如丝，闲步闲吟柳恽诗。
杯酒疏狂非曩日，野花狼藉似当时。
道穷谩有依刘感，才急应无借寇期。
满眼云山莫相笑，与君俱是受深知。

送姚安之赴任秋浦
官罢春坊地象雷，片帆高指贵池开。
五侯水暖鱼鳞去，九子山晴雁叙来。
江夏黄童徒逞辩，广都庞令恐非才。
到头称意须年少，赢得时光向酒杯。
寄乔逸人
南经湘浦北扬州，别后风帆几度游。
春酒谁家禁烂漫，野花何处最淹留？
欲凭尺素边鸿懒，未定雕梁海燕愁。
长短此行须入手，更饶君占一年秋。
塞外
塞外偷儿塞内兵，圣君宵旰望升平。
碧幢未作朝廷计，白梃犹驱妇女行。
可使御戎无上策，只应忧国是虚声。
汉皇第宅秦田土，今日将军已自荣。
裴庶子除太仆卿因贺
楚珪班序未为轻，莫惜良途副圣明。
宫省旧推皇甫谧，寺曹今得夏侯婴。
秩随科第临时贵，官逐簪裾到处清。
应笑马安虚巧宦，四回迁转始为卿。
咏史
蠹简遗编试一寻，寂寥前事似如今。
徐陵笔砚珊瑚架，赵胜宾朋玳瑁簪。
未必片言资国计，只应邪说动人心。
九愿郝玼何由起？虚误西蕃八尺金。
中元夜泊淮口
木叶回飘水面平，偶停孤棹已三更。
秋凉雾露侵灯下，夜静鱼龙逼岸行。
欹枕正牵题柱思，隔楼谁转绕梁声。
锦帆天子狂魂魄，应过扬州看月明。
寄池州郑员外
兽绕朱轮酒满船，使君萧洒贵池边。
衣同莱子曾分笔，扇似袁宏别有天。
九点好山楼上客，两行高柳雨中烟。
陵阳百姓将何福，社舞村歌又一年。
归梦
陆海波涛渐渐深，一回归梦抵千金。
路旁草色休多事，墙外莺声肯有心？
日晚向隅悲断梗，夜阑浇酒哭知音。
贪财败阵谁相悉？雹叔如今不可寻！
送溪州使君
兵寇伤残国力衰，就中南土藉良医。
凤衔泥诏辞丹阙，雕倚霜风上画旗。
官职不须轻远地，生灵只是计临时。
灞桥酒盏黔巫月，从此江心两所思。
送霅川郑员外
明时塞诏列分摩，东拥朱轮出帝畿。
铜虎贵提天子印，银鱼荣傍老莱衣。
歌听茗坞春山暖，诗咏蘋洲暮鸟飞。
知有掖垣南步在，可能须待政成归。
酬寄右司李员外
当年忆见桂枝春，自此清途未四旬。
左省望高推健笔，右曹官重得名人。
闲摛丽藻嫌秋兴，静猎遗篇笑过秦。
犹把隋和向泥滓，应怜疏散任天真。
莲塘驿
莲墉馆东初日明，莲塘馆西行人行。
隔林啼鸟似相应，当路好花疑有情。
一梦不须追往事，数杯犹可慰劳生。
莫言来去只如此，君看鬓边霜几茎。
甘露寺火后
六朝胜事已尘埃，犹有闲人怅望来。
只道鬼神能护物，不知龙象自成灰。
犀惭水府浑非怪，燕说吴宫未是灾。
还识平泉故侯否？一生踪迹此楼台。
春日登上元石头故城
万里伤心极目春，东南王气只逡巡。
野花相笑落满地，山鸟自惊啼傍人。
谩道城池须险阻，可知豪杰亦埃尘。
太平寺主惟轻薄，却把三公与贼臣。
送宣武徐巡官
傲睨公卿十二年，东来西去只悠然。
白知关畔元非马，玄觉壶中别有天。
汉帝诏衔应异日，梁王风雪是初筵。
临行不惜刀圭便，愁杀长安买笑钱。
冬暮寄裴郎中
晓发星星入镜宜，早年容易近年悲。
敢言得事时将晚，只恐酬恩日渐迟。
南国倾心应望速，东堂开口欲从谁？
仙郎旧有黄金约，沥胆隳肝更祷祈。
中元甲子以辛丑驾幸蜀四首
其一
子仪不起浑瑊亡，西幸谁人从武皇？
四海为家虽未远，九州多事竟难防。
已闻旰食思真将，会待畋游致假王。
应感两朝巡狩迹，绿槐端正驿荒凉。
其二
爪牙柱石两俱销，一点渝尘九土摇。
敢恨甲兵为弃物，所嗟流品误清朝。
几时睿算歼张角？何处愚人戴隗嚣？
跪望峻山重启告，可能馀烈不胜妖。
其三
邪气奔屯瑞气移，清平过尽到艰危。
纵饶犬彘迷常理，不奈豺狼幸此时。
九庙有灵思李令，三川悲忆恨张仪。
可怜一曲还京乐，重对红蕉教蜀儿。
其四
白丁攘臂犯长安，翠辇苍黄路屈盘。
丹凤有情尘外远，玉龙无迹渡头寒。
静怜贵族谋身易，危惜文皇创业难。
不将不侯何计是？钓鱼船上泪阑干。
题润州妙善前石羊
紫髯桑盖此沉吟，狠石犹存事可寻。
汉鼎未安聊把手，楚醪虽满肯同心？
英雄已往时难问，苔藓何知日渐深。
还有市井沽酒客，雀喧鸠聚话蹄涔。
登宛陵条风楼寄窦常侍
乱罹时节懒登临，试借条风半日吟。
只有远山含暖律，不知高阁动归心。
溪喧晚棹千声浪，云护寒郊数丈阴。
自笑疏慵似麋鹿，也教台上费黄金。
台城
晚云阴映下空城，六代累累夕照明。
玉井已干龙不起，金瓯虽破虎曾争。
亦知霸世才难得，却是蒙尘事最平。
深谷作陵山作海，茂弘流辈莫伤情。
甘露寺看雪上周相公
筛寒洒白乱溟蒙，祷请功兼造化功。
光薄乍迷京口月，影交初转海门风。
细粘谢客衣裾上，轻堕梁王酒盏中。
一种为祥君看取，半禳灾沴半年丰。
寄京阙陆郎中昆仲
柏台兰署四周旋，宾榻何妨雁影连。
才见玳簪欹细柳，便知油幕胜红莲。
家从入洛声名大，迹为依刘事分偏。
争奈乱罹人渐少，麦城新赋许谁传？
偶题
钟陵醉别十馀春，重见云英掌上身。
我未成名君未嫁，可能俱是不如人！
故都
江南江北两风流，一作迷津一拜侯。
至竟不如隋炀帝，破家犹得到扬州。
 董仲舒
灾变儒生不合闻，谩将刀笔指乾坤。
偶然留得阴阳术，闭却南门又北门。
献尚父大王
数年铁甲定东瓯，夜渡江山瞻斗牛。
今日朱方平殄后，虎符龙节十三州。
蜂
不论平地与山尖，无限风光尽被占。
采得百花成蜜后，为谁辛苦为谁甜？
帘二首
其一
叠影重纹映画堂，玉钩银烛共荧煌。
会应得见神仙在，休下真珠十二行。
其二
翡翠佳名世共稀，玉堂高下巧相宜。
殷勤为嘱纤纤手，卷上银钩莫放垂。

www.xiabook.com



罗隐诗选卷九

wwＷ．xiabook.com
送顾云下第
行行杯酒莫辞频，怨叹劳歌两未伸。
汉帝后宫犹识字，楚王前殿更无人。
年深旅舍衣裳敝，潮打村田活计贫。
百岁都来多几日？不堪相别又伤春。
村桥
村桥酒旆月明楼，偶逐渔舟系叶舟。
莫学鲁人疑海鸟，须知庄叟恶牺牛。
心寒已分灰无焰，事往曾将水洪流。
除却思量太平在，肯抛疏散换公侯？
送刘校书之新安寄吴常侍
野云如火照行尘，会绩溪边去问津。
才子省衔非末客，楚君科第是同人。
狂思下国千场醉，病负东堂两度春。
他日酒筵应见问，鹿裘渔艇隔朱轮。

官池秋夕
池边月影闲婆娑，池上醉来成短歌。
芙蕖抵死怨珠露，蟋蟀苦口嫌金波。
往事向人言不得，旧游临老恨空多。
松醪作酒兰为棹，十载烟尘奈尔何！
奉使宛陵别二三从事
梁王雪里有深知，偶别家乡隔路歧。
官品共传胜曩日，酒杯争肯忍当时？
豫章地暖矜千尺，越峤天寒愧一枝。
还有钓鱼蓑笠在，不堪风雨失归期。
金陵思古
杜秋在时花解言，杜秋死后花更繁。
柔姿曼态葬何处？夭红腻白愁荒原。
高洞紫箫吹梦想，小窗残雨湿精魂。
绮筵金缕无消息，一阵征帆过海门。
送王使君赴苏台
东南一望可长吁，犹忆王孙领虎符。
两地干戈连越绝，数年麋鹿卧姑苏。
疲氓赋重全家尽，旧族兵侵太半无。
料得伍员兼旅寓，不妨招取好揶揄。
忆九华
九华巉崪荫柴扉，长忆前时此息机。
黄菊倚风村酒熟，绿蒲低雨钓鱼归。
干戈已是三年别，尘土那堪万事违？
回首佳期恨多少，夜阑霜露又沾衣。
送裴饶归会稽
金庭路指剡川隈，珍重良朋自此来。
两鬓不堪悲岁月，一卮犹得话尘埃。
家通曩分心空在，世逼横流眼未开。
笑杀山阴雪中客，等闲乘兴又须回。
送程尊师之晋陵
栋间云出认行轩，郊外阴阴夏木繁。
高道乍为张翰侣，使君兼是世龙孙。
溪含句曲清连底，酒贳余杭绿满樽。
莫见时危使乘兴，人来何处不桃源？

吴门晚泊寄句曲道友
采香径在人不留，采香径下停叶舟。
桃花李花斗红白，山鸟水鸟自献酬。
十万梅绢空寸土，三分孙策竟荒丘。
未知到了关身否？笑杀雷平许远游。

贵池晓望
稂莠参天剪未平，且乘孤棹且行行。
计疏狡兔无三窟，羁甚宾鸿欲一生。
合眼亦知非本意，伤心其奈是多情。
前溪好泊谁为主？昨夜沙禽占月明。
寄崔庆孙
故人何处又留连？月冷风高镜水边。
文阵解围才昨日，醉乡分袂已三年。
交情澹薄应长在，俗态流离且勉旃。
还拟山阴一乘兴，雪寒难得渡江船。
寄杨秘书
萧萧檐雪打窗声，因忆江东阮步兵。
两信海潮书不达，数峰稽岭眼长明。
梅繁几处垂鞭看，酒好何人倚槛倾？
会待与君开秫瓮，满船载月镜中行。
酬章处士见寄
中原甲马未曾安，今日逢君事万端。
乱后几回乡梦隔，别来何处路行难？
霜鳞共落三门浪，雪鬓同归七里滩。
何必新诗更相戏，小楼吟罢暮天寒。
送丁明府赴紫溪任
金徽玉轸肯躇蹰？偶滞长途半月馀。
楼上酒阑梅拆后，马前山好雪晴初。
栾公社在怜乡树，潘令花繁贺版舆。
县谱莫辞留旧本，异时量度更何如？
寄前宣州窦常侍
往年西谒谢玄晖，樽酒留欢醉始归。
曲槛柳浓莺未老，小园花嫩蝶初飞。
喷香瑞兽金三尺，舞雪佳人玉一围。
今日乱罹寻不得，满蓑风雨钓鱼矶。
秦望山僧院
巉巉危岫倚沧洲，闻说秦皇亦此游。
霸主卷衣才二世，老僧传锡已千秋。
阴崖水赖松梢直，藓壁苔侵画像愁。
各是病来俱未了，莫将烦恼问汤休。
送光禄崔卿赴阙
十年极目望西辕，此日殷勤圣主恩。
上国已留虞寄命，中朝应听范汪言。
官从府幕归卿寺，路向干戈见禁门。
鹓侣寂寥曹署冷，更堪呜咽问田园。
寄程尊师
鹤信虽然到五湖，烟波迢递路崎岖。
玉书分薄花生眼，金鼎功迟雪满须。
三秀紫芝劳梦寐，一番红槿恨朝哺。
未知朽败凡间骨，中授先生指教无？
定远楼
前年上将定妖氛，曾筑岩城驻大军。
近日关防虽弛柝，旧时栏槛尚侵云。
蛮兵绩盛人皆伏，坐石名高世共闻。
唯恐乱来良吏少，不知谁解叙功勋？
送程尊师东游有寄
华盖峰前拟卜耕，主人无奈又闲行。
且凭鹤驾寻沧海，又恐犀轩过赤城。
绛简便应朝右弼，紫旄兼合见东卿。
劝君莫忘归时节，芝似萤光处处尘。
 江亭别裴饶
行杯且待怨歌终，多病怜君事事同。
衰鬓别来光景里，故乡归去乱罹中。
乾坤垫裂三分在，井邑摧残一半空。
日晚长亭问西使，不堪车马尚萍蓬。
江南寄所知周仆射
曾陪公子醉西园，岘首碑前事懒言。
世乱共嗟王粲老，时危俱受信陵恩。
潮怜把盏吟江徼，雨忆凭栏望海门。
飞盖寂寥清宴罢，不知簪履更谁存？
钱塘见芮逢
蔡伦池北雁峰前，罹乱相兼十九年。
所喜故人犹会面，不堪良牧已重泉。
醉思把箸欹歌席，狂忆判身入酒船。
今日与君赢得在，戴家湾里两皤然。
江都
淮王高宴动江都，曾忆狂生亦坐隅。
九里楼台牵翡翠，两行鹓鹭踏真珠。
歌听丽句秦云咽，诗转新题蜀锦浦。
惆怅晋阳星拆后，世间兵革地荒芜。
湖上岁暮感怀有寄友人
雪天萤席几辛勤，同志当时四五人。
兰版地寒俱受露，桂堂风恶独伤春。
音书久绝应埋玉，编简难言竟委尘。
唯有广都庞令在，白头樽酒忆交亲。
送张绾游钟陵
南忆龙砂两岸行，当时天下尚清平。
醉眠野寺花方落，吟倚江楼月欲明。
老去亦知难重到，乱来争肯不牵情？
西山十二真人在，从此烦君语姓名。
送■光大师
禹祠分首戴湾逢，健笔寻知达九重。
圣主赐衣怜绝艺，侍臣摛藻许高踪。
宁亲久别街西寺，衔诏初离海上峰。
一种苦心师得了，不须回首笑龙钟。
注1：■——上“巩”下“言”
息夫人庙
百雉摧残连野青，庙门犹见昔朝廷。
一生虽抱楚王恨，千载终为息地灵。
虫网翠鬟终缥缈，风吹宝瑟助微冥。
玉颜浑似羞来客，依旧无言照画屏。
漂母冢
寂寂荒坟一水滨，芦洲绝岛自相亲。
青娥已落淮边月，白骨甘为泉下尘。
原上荻花飘素发，道傍菰叶碎罗巾。
虽然寂寞千秋魄，犹是韩侯旧主人。
感怀
石径松轩亦自由，谩随浮世逐飘流。
驽骀路结前程恨，蟋蟀床生半夜秋。
掩耳恶闻宫妾语，低颜须向路人羞。
谁教小事相催逼，未到青云拟白头。
扇上画牡丹
为爱红芳满砌阶，教人扇上画将来。
叶随彩笔参差长，花逐轻风次第开。
闲挂几曾停蛱蝶，频摇不怕落莓苔。
根生无地如仙桂，疑是嫦娥月里栽。
书怀
钓船抛却异乡来，拟向何门用不才。
日晚独登楼上望，马蹄车辙满尘埃。
七夕
月帐星房次第开，两情唯恐曙光催。
时人不用穿针待，没得心情送巧来。
柳
一簇青烟锁玉楼，半垂栏畔半垂沟。
明年更有新条在，绕乱春风卒未休。
罗敷水
雉声角角野田春，试驻征车问水滨。
几数树枯桑虽不语，思量应合识秦人。
京中正月七日立春
一二三四五六七，万木生芽是今日。
远天归雁拂云飞，近水游鱼迸冰出。
贵游
馆陶园外雨初晴，绣毂香车入凤城。
八尺家僮三尺箠，何知高祖要苍生！
严陵滩
中都九鼎动英髦，渔钓牛蓑且遁逃。
世祖升遐夫子死，原陵不及钓台高。





罗隐诗选卷十

下 /书 /网
虚白堂前牡丹相传云太傅手植在钱塘
欲询往事奈无言，六十年来此托根。
香暖几飘囊虎扇，格高长对孔融樽。
曾忧世乱阴难合，且喜春残色尚存。
莫背栏杆便相笑，与君俱受主人恩。
县斋秋晚酬友人朱瓒见寄
中秋节后捧琼瑰，坐读行吟数月来。
只叹雕龙方擅价，不知赪尾竟空回。
千枝白露陶潜柳，百尺黄金郭隗台。
惆怅报君无玉案，水天东望一徘徊。
第五将军于余杭天柱宫入道因题寄
交梨火枣味何如？闻说苕川已卜居。
互榼尚携京口酒，草堂应写颍阳书。
亦知得意须乘鹤，未必忘机便钓鱼。
却恐武皇还望祀，软轮征入问玄虚。
寄无相禅师
老住西峰第几层？为师回首忆南能。
有缘有相应非佛，无我无人始是僧。
烂椹作袍名复利，铄金为讲爱兼僧。
何如一衲尘埃处，日日香烟夜夜灯。
秋日有寄
丹青未合便回头，见尽人间事始休。
只有百神朝宝镜，永无纤浪犯虚舟。
曾临铁瓮虽分职，近得金陵亦偶游。
东去西来人不会，上卿踪迹本玄洲。
 送前南昌崔令替任映摄新城县
五年苛政甚虫螟，深喜规君已戴星。
大族不唯专礼乐，上才终是惜生灵。
亦知单父琴犹在，莫厌东山酒未醒。
二月春风何处好，亚夫营畔柳青青。
下第作
年年模样一般般，何以东归把钓竿？
岩谷谩劳思雨露，彩云终是逐鹓鸾。
尘迷魏阙身应老，水到吴门叶欲残。
至竟穷途也须达，不能长与世人看。
丁亥岁作
病想医门渴望梅，十年心地仅成灰。
早知世事长如此，自是孤寒不合来。
谷畔气浓高蔽日，蛰边声暖乍闻雷。
满城桃李君看取，一一还从旧处开。
北邙山
一种山前路入秦，嵩山堪爱此伤神。
魏明未死虚留意，庄叟虽生酌满巾。
何必更寻无主骨，也知曾有弄权人。
羡他缑岭吹箫客，闲傍云头看俗尘。

重过三衢哭孙员外
烂柯山下忍重到，双桧楼前日欲残。
华屋未移春照灼，故侯何在泪汍澜。
不唯济物工夫大，长忆容才尺度宽。
一恸旁人莫相笑，知音衰尽路行难。
送蕲州裴员外
六枝仙桂最先春，萧洒高辞九陌尘。
两晋家声须有主，六朝文雅别无人。
荣驱豹尾抛同辈，贵上螭头见近臣。
蕲水苍生莫相羡，早看归去掌丝纶。
重九日广陵道中
秋山抱病何处登？前时韦曲今广陵。
广陵大醉不解闷，韦曲旧游堪拊膺。
佳节纵饶随分过，流年无奈得人憎！
却驱羸马向前去，牢落路歧非所能。
东归别所知
芙蓉宫阙二妃坛，两处因依五岁寒。
邹律有风吹不变，郄枝无分住应难。
愁心似火还烧鬓，别泪非珠谩落盘。
却羡淮南好鸡犬，也能终始逐刘安。
旅舍书怀寄所知二首
其一
思量前事不堪寻，牢落馀情满素琴。
四海岂无腾跃路？一家长有别离心。
道从汩没甘雌伏，迹恐因循更陆沉。
寂寞谁应吊空馆？异乡时节独沾襟。
其二
簟卷两床琴瑟秋，暂凭前计奈相尤。
尘飘马尾甘蓬转，酒忆江边有梦留。
隋帝旧祠虽寂寞，楚妃清唱亦风流。
可怜别恨无人见，独背残阳下寺楼。
西京道中
半夜秋声触断蓬，百年身事算成空。
祢生词赋抛江夏，汉祖精神忆沛中。
未必他时能富贵，只应从此见穷通。
边离陇水休相笑，自有沧洲一棹风。
粉
每持纤白助君时，霜自无寥雪自疑。
郎若姓何应解傅，女能窥宋不劳施。
妆成丽色唯花妒，落尽啼痕只镜知。
最好玉京仙署里，更知秋月照琼枝。
 赠渔翁
叶艇悠扬鹤发垂，生涯空托一纶丝。
是非不向眼前起，寒暑任从波上移。
风漾长歌笼月里，梦和春雨昼眠时。
逍遥此意谁人会？应有青山渌水知。
下第寄张坤
谩费精神掉五侯，破琴孤剑是身雠。
九衢双阙拟可去？玉垒铜梁空旧游。
蝴蝶有情牵晚梦，杜鹃无赖伴春愁。
思量不及张公子，经岁池江倚酒楼。
东归别常修
六载辛勤九陌中，却寻归路五湖东。
名惭桂苑一枝绿，脍忆松江两箸红。
浮世到头须适性，男儿何必尽成功。
唯惭鲍叔深知我，他日蒲帆百尺风。
言
珪玷由来尚可磨，似簧终日复如何？
成名成事皆因慎，亡国亡家只为多。
须信祸胎生利口，莫将讥思逞悬河。
猩猩鹦鹉无端解，长向人间被网罗。
简令生日
祥烟霭霭拂楼台，庆绪玄元节后来。
已向青阳标四序，便从嵩岳应三台。
龟衔玉柄增年算，鹤舞琼筵献寿杯。
自顾下儒何以祝？柱天功业济时才。
晚眺
凭古城边眺晚晴，远村高树转分明。
天如镜面都来净，地似人心总不平。
云向岭头闲不彻，水流溪里太忙生。
谁人得及庄居老，免被荣枯宠辱惊。
野花
万点红劳血色殷，为无名字对空山。
多因戏蝶寻香住，少有行人辍棹攀。
若在侯门看不足，为生江岸见如闲。
结根毕竟输桃李，长向春城紫陌间。
疾骢马
枥上病骢蹄袅袅，江边废宅路迢迢。
自经梅雨长垂耳，乍食菰浆欲折腰。
金络衔头光未灭，玉花毛色瘦来焦。
曾听禁漏惊街鼓，惯踏康庄怕小轿。
夜半雄声心尚壮，日中高卧尾还摇。
龙媒落地天池远，何事牵牛在碧霄？
秋浦
晴川倚落晖，极目思依依。
野色寒来浅，人家乱后稀。
久贫身不达，多病意长违。
还有渔舟在，时时梦里归。
南康道中
弱冠负文翰，此中听鹿鸣。
使君延上榻，时辈仰前程。
丹桂竟多故，白云空有情。
唯馀路旁泪，沾洒向尘缨。
北固亭东望寄默师
高亭暮色中，往事更谁同？
水谩矜天阔，山应到此穷。
病怜京口酒，老怯海门风。
唯有言堪解，何由见远公。
华清宫
楼殿层层佳气多，开元时节好笙歌。
也知道德胜晓舜，争奈杨妃解笑何！
韩信庙
剪项移秦势自雄，布衣还是负深功。
懦夫女子俱堪恨，却把馀杯奠蒯通。
韦公子
击柱狂歌惨别颜，百年人事梦魂间。
李将军自嘉声在，不得封侯亦自闲。
望思台
芳草台边魂不归，野烟乔木弄残晖。
可怜高祖清平业，留与闲人作是非。
帝幸蜀
马嵬山色翠依依，又见銮舆幸蜀归。
泉下阿蛮应有语，这回休更怨杨妃。
王夷甫
把得闲书坐水滨，读来前事亦酸辛。
莫言麈尾清谈柄，坏却淳风是此人！
鹭鸶
斜阳澹澹柳阴阴，风袅寒丝映水深。
不要向人夸素白，也知常有羡鱼心。
书《淮阴侯传》
寒灯挑尽见遗尘，试沥椒浆合有神。
莫恨高皇不终始，灭秦谋项是何人！
 青山庙
市箫声咽迹崎岖，雪耻酬恩此丈夫。
霸主两亡时亦异，不知魂魄更归无？
小松
已有清阴逼座隅，爱声仙客肯过无？
陵迁谷变须高节，莫向人间作大夫。
竹
篱外清阴接药栏，晓风交戛碧琅轩。
子猷死后知音少，粉节霜筠谩岁寒。
谩天岭
西去休言蜀道难，此中危峻已多端。
到头未会苍苍色，争得禁他两度谩？





卷十一

ｗｗｗ．56wen．ｃｏｍ
西川与蔡十九同别子超
相欢虽则不多时，相别那能不敛眉。
蜀客赋高君解爱，楚宫腰细我还知。
百年恩爱无终始，万里因缘有梦思。
肠断门前旧行处，不堪全属五陵儿。
龙丘东下却寄孙员外
系江东下几多程，每泊孤舟即有情。
山色已随游子远，水纹犹认主人清。
恩如海岳何时报，恨似烟花触处生。
百尺风帆两行泪，不堪回首望峥嵘
牡丹
艳多烟重欲开难，红蕊当心一抹檀。
公子醉归灯下见，美人朝插镜中看。
当庭始觉春风贵，带雨方知国色寒。
日晚更将何所似，太真无力凭栏杆。
巫山高
下压重泉上千仞，香云结梦西风紧。
纵有精灵得往来，■轭鼯轩亦颠陨。
岚光■■雷隐隐，愁为衣裳恨为鬓。
暮洒朝行何所之，江边日月情无尽。
珠零冷露丹堕枫，细腰长脸愁满宫。
人生对面犹异同，况在千岩万壑中。
注1：■——左“犬”部右“穴”
注2：■■——左“山”部右繁写“双”字
江南行
江烟湿雨蛟绡软，漠漠小山眉黛浅。
水国多愁又有情，夜槽压酒银船满。
细丝摇柳凝晓空，吴王台榭春梦中。
鸳鸯鸂鶒唤不起，平铺绿水眠东风。
西陵路边月悄悄，油壁车轻苏小小。
空城雀
雀入官仓中，所食能损几。
所恨往复频，官仓乃害尔。
鱼网不在天，鸟网不张水。
饮啄要自然，何必空城里。
芳树
细萼慢逐风，暖香闲破鼻。
青帝固有心，时时漏天意。
去年高枝犹堕地，今年低枝已憔悴，
吾所以见造化之权，变通之理。
春夏作头，秋冬为尾，
循环反复无终已，人生长短同一轨。
若使威可以制，力可以止，
则秦皇不肯敛手下沙丘，孟贲不合低头入蒿里。
伊人强猛犹如此，顾我劳生何足恃。
但愿我开素袍，倾绿蚁，陶陶兀兀大醉于清宵白昼间，
任他上是天下是地。
听琴
寒雨萧萧落井梧，夜深何处怨啼乌。
不知一盏临邛酒，救得相如渴病无？
寄洪正师
寄蹇浑成迹，经年滞杜南。
价轻犹有二，足刖已过三。
鸡肋曹公忿，猪肝仲叔惭。
会应谋避地，依约近禅庵。
圣真观刘真师院十韵
帘下严君卜，窗间少室峰。
摄生门已尽，混迹世犹逢。
山薮师王烈，簪缨友戴颙。
鱼跳介象脍，饭吐葛玄峰。
紫饱垂新椹，黄轻堕小松。
尘埃金谷路，楼阁上阳钟。
野耗鸢肩寄，仙书鸟爪封。
支床龟纵老，取箭鹤何慵。
别久曾牵念，闲来肯压重？
尚馀青竹在，试不剪成龙。
寄聂尊师
欲投荆棘种交梨，指画城中日恐迟。
安得紫青磨镜石，与君闲处看荣衰。
金山僧院
根盘蛟蜃路藤萝，四面无尘辍棹过。
得似吾师始惆怅，眼前终日有风波。
酬高崇节
旧游虽一梦，别绪忽千般。
败草汤陵晚，衰槐楚寺寒。
数奇常自愧，时薄欲何干？
犹赖君相勉，殷勤贡禹冠。
送汝州李中丞十二韵
群盗方为梗，分符奏未宁。
黄巾攻郡邑，白梃掠生灵。
尘土周畿暗，疮痍汝水腥。
一凶虽剪灭，数县尚凋零。
理必资宽猛，谋须籍典刑。
与能才物论，慎选忽天庭。
官品尊台秩，山河拥福星。
虎知应去境，牛在肯全形。
旧政穷人瘼，新衔展武经。
关防秋草白，城壁晚峰青。
破胆期来复，迷魂想待醒。
鲁山行县后，聊为奠惟馨。
淮南送节度卢端公将命之汴州
端公常为汴州相公从事
吹台高倚圃田东，此去轺车事不同。
珠履旧参萧相国，彩衣今佐晋司空。
醉离淮甸寒星下，吟指梁园密雪中。
到彼的知宣室语，几时征拜黑头公？
 送卢端公归台卢校书之夏县
绵绵堤草拂征轮，龙虎俱辞楚水滨。
只见胜之为御史，不知梅福是仙人。
地推八米源流盛，才笑三张事业贫。
一种西归一般达，柏台霜冷夏城春。
送朗州张员外
圣朝纶阁最延才，须牧生民始入来。
凤藻已期他日用，隼旗应是隔年同。
旗飘岘首岚光重，酒奠湘江杜魄哀。
肠断秦原二三月，好花全为使君开。
淮南送工部卢员外赴阙
始从豸角曳长裾，又吐鸡香奏玉除。
隋邸旧僚推谢掾，汉庭高议得相如。
贵分赤笔升兰署，荣著罪衣从板舆。
遥想到时秋欲尽，禁城凉冷露槐疏。
 淮南送司勋李郎中赴阙
中朝品秩重文章，双笔依前赐望郎。
五夜星辰归帝座，半年樽俎奉梁王。
南都水暖莲分影，北极天寒雁着行。
不必恋恩多感激，过淮应合见征黄。
送陆郎中赴阙
幕下留连两月强，炉边侍史旧焚香。
不关雨露偏垂意，自是鸳鸾合著行。
三署履声通建礼，九霄星彩映明光。
少瑜镂管丘迟锦，从此西垣使凤凰。
途中送人东游有寄
离骖莫惜暂逡巡，君向池阳我入秦。
岁月易抛非曩日，酒杯难得是同人。
路经隋苑桥灯夜，江转台城岸草春。
此处故交谁见问，为言霜鬓压风尘。
过废江宁县
县前水色细鳞鳞，一为规君吊水滨。
谩把文章矜后代，可知荣贵是他人。
莺偷旧韵还成曲，草赖馀吟尽解春。
我亦有心无处说，等闲停棹似迷津。
边夜
光景潭如水，生涯转似萍。
雁门穷朔路，牛斗故乡星。
句尽人谁切，歌终泪自零。
夜阑回首算，何处不长亭。
哭张博士太常
前辈倏云殁，愧君曾比方。
格卑虽不称，言重亦难忘。
谏草犹青琐，悲风已白杨。
只应移理窟，泉下对真长。
淮口军葬
一阵孤军不复回，复无分别只荒堆。
莫言赋分须如此，曾作文皇赤子来。
燕昭王墓
战国苍茫难重寻，此中踪迹想知音。
强停别骑山花晓，欲吊遗魂野草深。
浮世近来轻骏骨，高台何处有黄金？
思量郭隗平生事，不殉昭王是负心。
江南
玉树歌声泽国春，累累辎重忆亡陈。
垂衣瑞拱浑闲事，忍把江山乞与人。
江北
废宫荒苑莫闲愁，成败终须要彻头。
一种风流一种死，朝歌争得似扬州。
早登新安县楼
关城树色齐，往事未全迷。
塞路真人气，封门壮士泥。
草浓延蝶舞，花密教莺啼。
若以鸣为德，鸾凰不及鸡。
干越亭
楚水萧萧多病身，强凭危槛送残春。
高城自有陵兼谷，流水那知越与秦。
岸下藤萝阴作怪，桥边蛟蜃夜欺人。
琵琶洲远江村阔，回首征途泪满巾。
南园题
搏击路终迷，南园且灌畦。
敢言逃俗态，自是乐幽栖。
叶长青松阔，科圆早薤齐。
雨沾虚槛冷，雪压远山低。
竹好还成径，桃夭亦有蹊。
小窗奔野马，闲瓮养醯鸡。
水石心愈切，烟霄分已睽。
病怜王猛畚，愚笑隗嚣泥。
泽国潮平岸，江村柳覆堤。
到头乘兴是，谁手好提携。
人日新安道中见梅花
长途酒醒腊天寒，嫩蕊香英扑马鞍。
不上寿阳公主面，怜君开得却无端。
许由庙
高挂风瓢濯汉滨，土阶三尺愧清尘。
可怜比屋堪封日，若到人间是众人。
题段太尉庙
近甸蒙尘日，南梁反正年。
飘流茂陵椽，零落太官椽。
建纛非降楚，披图异录燕。
堪嗟侍中血，不及御衣前。
 湘妃庙
刘表荒碑断水滨，庙前幽草闭残春。
已将怨泪流斑竹，又感悲风入白萍。
八族未来谁北拱，四凶犹在莫南巡。
九峰相似堪疑处，望见苍梧不见人。
八骏图
穆满当年物外程，电腰风脚一何轻。
如今纵有骅骝在，不得长鞭不肯行。
 庭花
昨日芳艳浓，开樽几同醉。
今朝风雨恶，惆怅人生事。
南咸病不起，西子老兼至。
向晚寂无人，相偎堕红泪。
病中题主人庭鹤
辽水华亭旧所闻，病中毛羽最怜君。
稻粱且足身兼健，何必青云与白云。
蝉
天地工夫一不遗，与君声调借君緌。
风栖露饱今如此，应忘当年滓浊时。
酬丘光庭
正月十一日书札，五月十六日到来。
柳吟秦望咫尺地，鲤鱼何处闲徘徊。
故人情意未疏索，次第序述眉眼开。
上言二年隔烟水，下有数幅真琼瑰。
行吟坐读口不倦，瀑泉激射琅轩摧。
壁池兰蕙日已老，村酒蘸甲时几杯？
鹤龄鸿算不复见，雨后蓑笠空莓苔。
自从黄寇扰中土，人心波荡犹未回。
赵殷合眼拜九列，张睿掉舌升三台。
朝廷济济百揆序，宁将对面容奸回。
祸生有基妖有渐，翠华西幸蒙尘埃。
三川梗塞两河闭，大明宫殿生蒿莱。
儒夫早岁不量力，策蹇仰北高崔嵬。
千门万户钥锁密，良匠不肯雕散材。
君今得意尚如此，况我麋鹿悠悠哉。
荣衰贵贱目所睹，莫嫌头白黄金台。
投宣武郑尚书二十韵
汉代簪缨盛，梁园雉堞雄。
物情须重德，时论在明公。
族大逾开魏，神高本降嵩。
世家惟蹇谔，官业即清通。
翰苑论思外，纶闱啸傲中。
健毫惊彩凤，高步出冥鸿。
履历虽吾道，行藏必圣聪。
绛霄无击滞，浙水忽西东。
庾监高楼月，袁郎满扇风。
四年将故事，两地有全功。
去去才须展，行行道益隆。
避权辞宪署，仗节出南宫。
雁影相承接，龙图共始终。
自然须作砺，不必恨临戎。
幕下莲花盛，竿头■佩红。
騎儿逢郭伋，战士得文翁。
人地应无比，箪瓢奈屡空。
恩思一枝桂，已作断根蓬。
往事应归捷，劳歌且责躬。
殷勤信陵馆，今日自途穷。
注1■——“犬”部右为“单”
投浙东王大夫二十韵
越岭千峰秀，淮流一派长。
暂凭开物手，来展济时方。
旧迹兰亭在，高风桂树香。
地清无等级，天阔任徊翔。
麈尾谈何胜，螭头笔更狂。
直曾批凤诏，高已冠鹓行。
啸傲辞民部，雍容出帝乡。
赵尧推印绶，勾践与封疆。
水占仙人吹，城留御史床。
嘉宾邹润甫，百姓贺知章。
席暖飞鹦鹉，尘轻驻骕骕。
夜歌珠断续，晴舞雪悠扬。
化向棠阴布，春随棣萼芳。
盛名韬不得，雄略晦弥彰。
自愧三冬学，来窥数仞墙。
感深唯刻骨，时去欲沾裳。
想望鱼烧尾，咨嗟鼠啮肠。
可能因蹇拙，便合老沧浪。
题柱心犹壮，移山志不忘。
深惭百般病，今日问医王。
寄剡县主簿
金庭养真地，珠篆会稽官。
境胜堪长往，时危喜暂安。
洞连沧海阔，山拥赤城寒。
他日抛尘土，因君拟炼丹。
中秋不见月
风帘淅淅漏灯痕，一半秋光此夕分。
天为素娥孀怨苦，并教西北起浮云。
答宗人衮
昆仑水色九般流，饮即神仙憩即休。
敢恨守株曾失意，始知缘木更难求。
鸰原谩欲均除力，鹤发那堪问旧游。
遥望北辰当上国，羡君归棹五诸侯。
早行
雨洒江声风又吹，扁舟正与睡相宜。
无端戍鼓催前去，别却青山向晓时。
咏白菊
虽被风霜竞欲催，皎然颜色不低摧。
已疑素手能妆出，又似金钱未染来。
香散自宜飘渌酒，叶交仍得荫香苔。
寻思闭户中宵见，应认寒窗雪一堆。
晚泊宿松
解缆随江流，晚泊古淮岸。
归云送春和，繁星丽云汉。
春深胡雁飞，人喧水禽散。
仰君邈难亲，沉思夜将旦。
钱塘遇默师忆润州旧游
歌敲玉唾壶，醉击珊瑚枝。
石羊妙善街，甘露平泉碑。
扪苔想豪杰，剔藓看文词。
归来北固山，水栏光参差。
江南别
去年今夜江南别，鸳鸯翅冷飞蓬■。
今年今夜江北边，鲤鱼肠断音书绝。
男儿心事无了期，出门上马不自知。
注：■——上“草”头，下“热”字繁写
四顶山
胜景天然别，精神入画图。
一山分四顶，三面瞰平湖。
过夏僧无热，凌冬草不枯。
游人来至此，愿剃发和须。
姥山
临塘古庙一神仙，绣幌花容色俨然。
为逐朝云来此地，因随暮雨不归天。
眉分初月湖中鉴，香散馀风竹上烟。
借问邑人沉水事，已经秦汉几千年。

岐王宅
朱邸平台隔禁闱，贵游陈迹尚依稀。
云低雍畤祈年去，雨细长杨从猎归。
申白宾朋传道义，应刘文彩奇音徽。
承平旧物惟君尽，犹写雕鞍伴六飞。
长明灯
破暗长明世代深，烟和香气两沉沉。
不知初点人何在？只见当年火至今。
晓似红莲开沼面，夜如寒月镇潭心。
孤光自有龙神护，雀戏蛾飞不敢侵。
堋口逢人
艰难别离久，中外往还深。
已改当时发，空馀旧日心。
遇边使
累年无的信，每夜望边城。
袖掩千行泪，书封一尺金。
移住别友
自到西川住，惟君别有情。
常逢对门远，又隔一重城。
宫词
巧画蛾眉独出群，当时人道便承恩。
经年不见君王面，落日黄昏空掩门。
泾溪
泾溪石险人兢惧，终岁不闻倾覆人。
却是平流无石处，时时闻说有沈沦。
题杜甫集
楚水悠悠浸楚亭，楚南天地两无情。
忍教孙武重泉下，不见诗人说用兵。
感弄侯人赐朱绂
十二三年就试期，五湖烟月奈相违。
何如买取胡孙弄，一笑君王使著绯。
题磻溪垂钓图
吕望当年展庙谟，直钩钓国更谁知？
若教生在西湖上，也是须供使宅鱼！
春风
也知有意吹嘘切，争奈人间善恶分。
但是秕糠微细物，等闲抬举到青云。
竹下残雪
墙下浓阴对此君，小山尘险玉为群。
夜来解冻风虽急，不向寒城减一分。
杏花
暖气潜催次第春，梅花已谢杏花新。
半开半落闲园里，何异荣枯世上人。
镇海军所贡
檐前飞雪扇前尘，千里移添上苑春。
他日丁宁柿林院，莫宣恩泽与闲人。
席上歌水调
馀水宛宛拂庭梅，通济渠边去又回。
若使炀皇魂魄在，为君应合过江来。
题新榜
黄土原边狡兔肥，犬如流电马如飞。
灞陵老将无功业，犹忆当时夜猎归。
中元夜看月
朦胧南溟月，汹涌出云涛。
下射长鲸眼，遥分玉兔毫。
势来牛斗动，路越宵冥高。
竟夕瞻光影，昂头把白醪。
鞠歌
丽莫似汉宫妃，谦莫似黄家女。
黄女持谦齿发高，汉妃恃丽天庭去。
人生容德不自保，圣人安用推天道。
君不见，蔡泽嵌枯鬼怪之形状，大言直取秦丞相；
又不见，田千秋才智不出人，一朝富贵如有神。
二侯行事在方册，泣麟老人终困厄。
夜光抱恨良璞悲，日月逝矣吾何之！
仿玉台体二首
其一
一寸春霏拂绮寮，蕙花江上雪初销。
伤心燕子重来地，无复人吹紫玉箫。
其二
主人流落委荒坟，燕子还来坏戟门。
惟有桃花古时月，端端正正照啼痕。
献淮南崔相公
天临黄阁如秋净，日照洪钧若昼清。
虎帐坐分真宰气，象筵吹出泰阶声。
云霞自入淮王梦，风月谁含炀帝情。
见说蓬莱百王发，玉皇吟出广陵城。
文选阁
间生元子出萧梁，作选为书化万邦。
三代已来成冠绝，六朝馀外更无双。
今朝集是群英仰，昨日谈非众耻降。
辅国安民新试阁，滕王空作问临江。
昭明太子庙
秋浦昭明庙，乾坤一白眉。
神通高学识，天下鬼神师。
下山过梅根
岸叶经秋坠晚枝，袅烟凌鬓促征期。
家从泽国谁能问，路在侯门不自知。
但恐老侵多病日，每忧忙过少年时。
可怜江上人堪笑，独倚残阳弄钓丝。
金鸡石
青山隐隐望长溪，独墩无伴只孤栖。
草堂不见娄罗汉，金鸡不向五更啼。
挂剑处
忠贞者必信，所信交道深。
贤哉吴季子，可称莫逆心。
题延和阁
延和高阁势凌云，轻语犹疑太一耳。
烧尽降香无一事，开门迎得毕将军。
上亭驿
细雨霏微宿上亭，雨中因感雨淋铃。
贵为天子犹魂断，穷著荷衣好涕零。
剑水多端何处去，巴猿无赖不堪听。
少年辛苦今飘荡，空媿先生教聚萤。
宿法华寺
心与空林共杳冥，孤灯寒竹自荧荧。
不知何处小乘客，一夜风前闻诵经。
题石门
灵岩一窍何年凿？混沌初开有此门。
探药仙人何处去？山中不改旧乾坤。
过梁震居留题
道院迎仙客，书堂隐相儒。
庭栽栖凤竹，池养化龙鱼。
送灶诗
盏清茶一缕烟，灶君皇帝上青天。
玉皇若问人间事，为道文章不值钱。
下杜城
来往城南十八年，赖家桥上潏河边。
村醪香美脱衣典，几度落花相对眠。
华严寺
华严寺转绕朱坡，每到春时日夕过。
曾向姚家园里醉，牡丹红紫数千窠。
句
一个祢衡容不得，思量黄祖谩英雄。
张华谩出如丹语，不及刘侯一纸书。
夏窗七叶连阴暗。
细看月轮真有意，已知青桂近嫦娥。
老僧斋罢关门睡，不管波涛四面生。
帘卷残阳鸣鸟鹊，花飞何处好楼台。
饮水鱼心知冷暖，濯缨人足识炎凉。
桃李无言应笑我，二年尘土满渔航。
马上抱鸡斗三市，袖中携剑五陵游。
远木连天水接空，几年行乐旧隋宫。
庾楼宴罢三更月，宏阁谈时一座风。
曹韩沙嘴团，铜陵出状元。
醒心亭下水涵天，使部风流三百年。
昔云丹穴凤，翔集高台端。

www、mdwenxue.com

下书网 手机端免费下载txt http://m.xiabook.com ，最有文艺气息的文学网站，我们提供给您的小说不求最多，但求最经典最完整