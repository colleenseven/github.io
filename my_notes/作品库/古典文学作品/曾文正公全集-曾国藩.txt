《曾文正公全集》查看《曾文正公全集》书评和最新更新以及相关书籍推荐请到《曾文正公全集》专题网址http://www.xiabook.com/gudai/3483/ 




《曾文公全集》 相关内容

^

	《曾文公全集》 相关内容 卷首（1）



	上谕一



	同治十一年二月十二日，内阁奉上谕：大学士、两江总督曾国藩，学问纯粹，器识宏深，秉性忠诚，持躬清正，由翰林院蒙宣宗成皇帝特达之知，洊升卿贰。咸丰三年间，创立楚军，剿办粤匪，转战数省，迭著勋劳，文宗显皇帝优加擢用，补授两江总督，命为钦差大臣，督办军务。朕御极后，简任纶扉，深资倚任，东南底定，厥功最多。江宁之捷,特加恩赏，给一等毅勇侯，世袭罔替，并赏戴双眼花翎。历任兼圻，于地方利病尽心筹画。老臣硕望，实为股肱心膂之臣。方冀克享遐龄，长承恩眷，兹闻溘逝，震悼良深。曾国藩著追赠太傅，照大学士例，赐恤赏银三千两治丧，由江宁藩库发给。赐祭一坛，派穆腾阿前往致祭，加恩予谥文正，入祀京师昭忠祠、贤良祠，并于湖南原籍、江宁省城建立专祠，其生平政迹事实宣付史馆。任内一切处分，悉予开复。应得恤典该衙门察例具奏。灵柩回籍时，著沿途地方官妥为照料。其一等侯爵即著伊子曾纪泽承袭，毋庸带领引见。其余子孙几人，著何璟查明具奏，候旨施恩，用示笃念忠良至意！钦此。



	上谕二



	同治十一年二月十八日，奉上谕：前据穆腾阿等并梅启照同日奏到，曾国藩因病出缺，当降旨优予恤典，并于湖南原籍、江宁省城建立专祠，生平政迹事实宣付史馆。一等侯爵即著伊子曾纪泽承袭，其余子孙几人,令何璟查明具奏，候旨施恩。兹据何璟历陈，曾国藩公忠体国，懋著贤劳，览奏尤增悼惜。何璟原折著暂行留中，即将该故督之孙何名、年岁若干，查明具奏，再降谕旨。钦此。



	上谕三



	同治十一年四月二十八日，奉上谕：大学士、两江总督曾国藩于本年二月间因病出缺，当降旨优予恤典，并于湖南原籍、江宁省城建立专祠，生平政迹事实宣付史馆。一等侯爵即令伊子曾纪泽承袭。其余子孙几人，令何璟查明具奏，候旨施恩。旋据何璟、英翰、李瀚章先后胪陈曾国藩历年勋绩，英翰、李瀚章并请于安徽、湖北省城建立专祠。又据何璟遵查该故督子孙详晰覆奏，披览之余，弥增悼惜！曾国藩器识过人，尽瘁报国，当湘鄂江皖军务棘手之际，倡练水师，矢志灭贼。虽屡经困厄，坚忍卓绝，曾不少渝，卒能万众一心，削平逋寇。功成之后，寅畏小心，始终罔懈。其荐拔贤才，如恐不及，尤得以人事君之义，忠诚克效，功德在民。允宜迭沛恩施，以彰忠荩！曾国藩著于安徽、湖北省城建立专祠。此外，立功省份并著准一体建祠。伊次子附贡生曾纪鸿、伊孙曾广钧，均著赏给举人，准其一体会试。曾广镕著赏给员外郎，曾广铨著赏给主事，均俟及岁时分部学习行走。何璟、英翰、李瀚章折三件，均著宣付史馆，用示眷念勋臣有加无已至意。钦此。



	谕赐祭文一



	朕惟功懋，懋赏信圭，表延世之勋；思赞，赞襄雕俎，厚饰终之典。爰申斝奠，用贲丝言尔。原任大学士、两江总督、一等毅勇侯、赠太傅曾国藩赋性忠诚，砥躬清正。起家词馆，屡持节而抡才；洊陟卿曹，辄上书而陈善。值皇华之载赋，闻风木而遄归。忽乡邻有斗之频惊，潢池盗弄；懔战阵无勇之非孝，墨绖师兴。奇功历著于江淮，大名永光乎竹帛。俾正钧衡之位，仍兼军府之尊。一等酬庸，锡侯封于带砺；双轮曳羽，飘翠影于云宵。重锁钥而任北门，百僚是式；还敬戒而惠南国，万众腾欢。方期硕辅之延年，岂意遗章之入告。老成忽谢，震悼良深！颁厚赙于帑金，遗重臣而奠醊；特易名于上谥，赠太傅之崇阶。列祀典于昭忠、贤良，建专祠于金陵、湘渚。彝章载考，初祭特颁。於戏！天不慭遗一老，永怀翊赞于元臣，人可赎兮百身，用寄咨嗟于典册。灵其不昧，尚克歆承！



	《曾文公全集》 相关内容 卷首（2）



	谕赐祭文二



	朕惟位兼将相，仗经文纬武之才，气壮山河，懋崇德报功之典。爰陈芳奠，用奖成劳尔。原任大学士、两江总督、一等毅勇侯、赠太傅曾国藩学有本原，器成远大，忠诚体国，节劲凌霜，正直律躬，心清盟水。初联班于玉署，芸省蜚声；旋献赋于銮坡，芝坊晋秩。叠司文柄，先蜀郡而后洪都；频进谠言，因疾风而知劲草。卿阶超擢，荷先朝特达之知；忠悃弥摅，笃臣子靖共之谊。乃乘轺而奉使，旋持服以去官。值粤逆之纷来，遂楚军之创立。援墨绖从戎之义，俾移孝以作忠；励丹心报国之诚，每出奇而制胜。选将不拘常格，募壮士于三科；分军屡拔逆巢，慑长城于万里。秩隆总制，节授专征。洎朕宝祚诞膺，皖江告捷。特晋钧衡之位，仍持旄钺之权。扫穴擒渠，告成功于建业；酬庸锡爵，膺懋赏于通侯。叠翠羽以增辉，贲黄裳而耀采。未几畿疆移节，藉修三接之仪；既因南服需才，仍莅两江之任。方冀长承湛露，恩眷优隆；何期遽陨大星，老成凋谢。览遗章之入奏，震悼良深。予恤典以从优，哀荣式备。谕重臣而致奠，给国帑以治丧。崇阶赠太傅之衔，秩祀永贤良之誉。并专祠之分建，宜世爵之钦承。特沛丹纶，增光青史。谥为文正，允副嘉名。於戏！日赞黄扉，勋业永思。夫补衮风，凄丹旐，怆怀倍切于骑箕。歆是苾芬，荣兹俎豆！



	谕赐入祀贤良祠祭文



	闻鼓鼙而思将帅，每深良弼之怀；治馨香而感神人，用永明禋之报。崇祠载列，元祀攸隆尔。原任大学士、两江总督、一等毅勇侯、赠太傅曾国藩学蔚儒宗，忠全令德。早入承明之选，玉尺提衡；洊跻卿贰之班，冰壶挈操。历华省而谠言屡上，议礼制而正论无阿。迨奉讳以旋湘，乃尽哀而庐墓。值戎车之告警，奋集乡兵；爰墨绖以誓师，恪遵朝命。勇呼爪士，率长沙子弟以先来；捷奏肤公，挽半壁河山而永定。纶扉懋赞，总制仍兼。双轮扬上将之华，辉增翠羽；一等锡通侯之贵，服称黄袿。延爵赏于后人，畀官衔于太保。节制甫资于北道，旌麾旋转于南方。歌遵渚而人望鸿飞，奠长江而民争蛾伏。范希文以天下自任，志事终酬；李西平为社稷而生，身名俱泰。江淮流惠，草木知名。方倚元老以图功，忽怅台星之敛耀。披章轸恻，厚礼饰终。晋太傅之崇封，易嘉名于上谥。念经天而纬地，斯谓之文；繄辅世而长民，尔身克正。允表贤良于京国，眷怀耆旧于湖湘。庙貌聿新，烝尝罔替。有功德于民则祀，尚念典型，惟俎豆之事尝闻，载颂芬铋。昭兹休渥，式克钦承！



	御制碑文



	朕惟台衡绩懋，树峻望于三公；钟鼎勋垂，播芳徽于百世。宠颁紫zaozi001，色焕丹珉尔。原任大学士、两江总督、一等毅勇侯、赠太傅曾国藩秉性忠纯，持躬刚正。阐程朱之精蕴，学茂儒宗；储方召之勋猷，器推公辅。登木天而奏赋，清表风规；历芸馆而迁资，诚孚日讲。屡持使节，兼校春闱，洊擢卿班，允谐宗伯。溯建言之直节，荷殊遇于先朝。凡兹靖献之丹忱，早具忠贞之素志。乃突来夫粤匪，俾训练夫楚师。拔岳郡而克武昌，功如破竹；靖章江而平皖水，威振援枹。两江尊制府之权，九伐重元戎之命。朕丕承基绪，眷念成劳。荣衔特畀以青宫，峻秩更登诸黄阁。辞节制于三省四省，弥见寅恭；精调度于湘军淮军，务严申令。联苏杭为犄角，坚垒同摧；倚昆季为爪牙，逆巢直捣。金陵奏凯，慰皇考知人善任之明；玉诏酬庸，褒元老决胜运筹之略。既析圭而列爵，亦叠翠以飘缨。既而畿辅量移，因之阙廷展觐。汲黯近戆，实推社稷之臣；杨震厚遗，无惭清白之吏。惟是疮痍未复，每廑念乎天南；锁钥攸司，仍遄归于江左。方谓功资坐镇，何期疾遽沦殂！赠太傅而阶崇，祀贤良而誉永。专祠遍祭，世赏优颁。易名以表初终，核实允孚文正。於戏！松楸在望，倍怀麟阁之遗型；金石不磨，长荷鸾纶之锡宠。钦兹巽命，峙尔丰碑！



	《曾文公全集》 相关内容 国史本传（1）



	曾国藩，湖南湘乡人。道光十八年进士，改庶吉士，授检讨。二十三年，大考二等，升侍讲，充四川正考官，文渊阁校理。二十四年，充教习庶吉士，转侍读。二十五年，历迁右庶子、左庶子、翰林院侍讲学士，充会试同考官，日讲起居注官。二十六年，充文渊阁直阁事。二十七年，大考二等，擢内阁学士，兼礼部侍郎衔。二十八年，稽察中书科。二十九年，擢礼部右侍郎，署兵部左侍郎。



	三十年，文宗登极。国藩奏言：今日所当讲求者，惟在用人。人才不乏，欲作育而激扬之，则赖皇上之妙用。有转移之道，有培养之方，有考察之法，三者不可废一。臣观今日京官办事，通病有二：曰退缩，曰琐屑。外官办事，通病有二：曰敷衍，曰颟顸。习俗相沿，但求苟安无过，不肯振作有为。将来一遇艰巨，国家必有乏才之患。今遽求振作之才，又恐躁竞者因而幸进。臣愚以为欲令有用之才不出范围之中，莫若使从事于学术，又必皇上以身作则，乃能操转移风化之本。臣考圣祖登极后，勤勤学问，儒臣逐日进讲，寒暑不辍。召见廷臣，辄与往复讨论。当时人才济济，好学者多。康熙末年，博学伟才，大半皆圣祖教谕成就之。皇上春秋鼎盛，正符圣祖讲学之年。臣请俟二十七月后，举逐日进讲例，四海传播，人人向风。召见臣工，从容论难。见无才者，则勖之以学，以痛惩模棱罢软之习。见有才者，则愈勖之以学，以化其刚愎刻薄之偏。十年以后，人才必大有起色，此转移之道也。内阁、六部、翰林为人才荟萃之地，内而卿相，外而督抚，率出于此。皇上不能一一周知也。培养之权，不得不责成堂官。所谓培养有数端：曰教诲，曰甄别，曰保举，曰超擢。堂官于司员，一言嘉奖，则感而图功；片语责惩，则畏而改过，此教诲不可缓也。榛棘不除，则兰蕙减色；害马不去，则骐骥短气，此甄别不可缓也。嘉庆四年、十八年两次令部院各保司员，此保举成案也。雍正间，甘汝来以主事而赏人参，放知府；嘉庆间，黄钺以主事而充翰林，入南斋，此超擢成案也。盖尝论之，人才譬若禾稼，堂官之教诲犹种植耘耔也。甄别去稂莠，保举犹灌溉也。



	皇上超擢，譬之甘雨时降，苗勃然兴也。堂官时常到署，犹农夫日在田间，乃熟穑事。今各衙门堂官，多内廷行走之员，或累月不到署，自掌印主稿外，司员半不识面。譬之嘉禾稂莠，听其同生同落于畎亩之中，而农夫不问。教诲之法无闻，甄别之例亦废。



	近奉明诏保举，又但及外官，不及京秩。培养之道，不尚有未尽者哉！顷岁以来，六部人数日多，或廿年不得补缺，终身不得主稿。内阁、翰林院人数亦三倍于前，往往十年不得一差，不迁一秩。而堂官多直内廷，本难分身入署，又或兼摄两部，管理数处，纵有才德俱优者，曾不能邀堂官之顾，又乌能达天子之知？以数千人才，近在眼前，不能加意培养，甚可惜也！臣愚，欲请皇上稍为酌量，每部须有三四堂官不入内廷者，令日日到署，与司员相砥砺。翰林掌院，亦须有不直内廷者，与编检相濡染，务使属官之性情心术长官一一周知。皇上不时询问某也才，某也直，某也小知，某也大受，不特属官优劣粲呈，即长官浅深亦可互见。旁考参稽，而八衙门之人才同往来圣主之胸中。彼属官者，但令其姓名达于九重，不必升官迁秩而已，感激无地。然后保举之法，甄别之例，次第举行旧章。皇上偶有超擢，则楩楠一升，而草木之精神皆振，此培养之方也。古者询事、考言二者兼重，近来各衙门办事，小者循例，大者请旨，本无才猷可见，莫若于言考之。而召对陈言，天威咫尺，不宜喋喋便佞，则莫若于奏折考之。国家定例，内而九卿科道，外而督抚藩臬，皆有言事之责。各省道员，亦许专折言事。乃十余年间，九卿无一人陈时政得失，司道无一折言地方利病，科道奏疏无一言及主德隆替，无一折弹大臣过失。一时风气，不解其所以然。



	《曾文公全集》 相关内容 国史本传（2）



	本朝以来，匡言主德者如孙嘉淦，以自是规高宗，袁铣以寡欲规大行皇帝，皆优旨嘉纳。纠弹大臣者，如李之芳劾魏裔介，彭鹏劾李光地，后四人皆为名臣，至今传为美谈。直言不讳，未有盛于我朝者也。皇上御极之初，特诏求言而褒答倭仁之谕，臣读之至于忭舞感泣，然犹有过虑者。诚见皇上求言甚切，诸臣纷纷入奏，或条陈庶政，颇多雷同；或弹劾大臣，惧长攻讦。臣愚，愿皇上坚持圣意，借奏折为考核人才之具，永不生厌致之心。涉于雷同者，不必交议而已；过于攻讦者，不必发抄而已。此外则但见有益，不见有损。今考九卿贤否，凭召见应对；考科道贤否，凭三年京察；考司道贤否，凭督抚考语。若人人建言，参互质证，岂不更为核实乎？此考察之法也。奏入。谕称其剀切明辨，切中事情，著于百日后举行日讲。国藩条陈日讲事宜：一考定日讲设官之制，二讲官员数，三每日进讲员数，四讲官应用何项人，五定保举讲官之法，六进讲之地，七进讲之仪，八进讲之时，九所讲之书，十陈讲之道，十一复讲之法，十二纂成讲书，十三讲官体制，十四进讲年数。下部议格不行。



	六月，署工部左侍郎。元年，署刑部右侍郎，充武闱正考官。二年，署吏部左侍郎，充江西正考官。丁母忧回籍，粤逆起犯湖南，围长沙不克，窜武昌，陷之。连陷沿江郡县，江南大震。十一月二十九日，上特命国藩会同湖南巡抚办理本省团练，搜剿土匪。时塔齐布尚以都司署抚标参将，国藩奏称其奋勇耐劳，深得民心，并云塔齐布将来如打仗不力，臣甘同罪。请旨奖叙，专令督队剿贼。会贼破金陵，逆流西上，皖鄂郡县相继沦陷。



	上以国藩所练乡勇得力，剿匪著有成效，谕令驰赴湖北剿贼。国藩以为贼所以恣意往来者，由长江无官军扼御故也。乃驻衡州造战舰，练水军，劝捐助饷。四年正月，督师东下，与贼接战岳州，又战靖港，皆不利。得旨革职，仍准专折奏事。时国藩已遣杨岳斌、彭玉麟与塔齐布合击贼湘潭，大破之，复其城，贼退踞岳州。七月，国藩攻克之，毁其舟。贼浮舟上犯，再破之。遂与塔齐布水陆追击，自城陵矶二百余里，剿洗净尽。赏三品顶戴。九月复武昌、汉阳，尽焚襄河贼舟。赏二品顶戴，署湖北巡抚，赏戴花翎。旋以国藩力辞，赏兵部侍郎衔，办理军务，毋容署理巡抚。



	国藩建三路进兵策，奏言江汉肃清，贼之回巢抗拒者，多集兴国、蕲州、广济诸属。自巴河至九江，节节皆有贼船。拟塔齐布由南路进攻兴国、大冶。湖北督臣派兵由北路进攻蕲州、广济，自由江路直下，与陆军相辅为进止。上命如所请行。国藩扬帆而下，连战胜贼。蕲州贼来犯，再破之。会塔齐布复兴国、大冶。时贼以田家镇为巢穴，蕲州为声援，自州至镇四十余里，沿岸筑土城设炮位对江轰击，横铁锁江上，以阻舟师。南岸半壁山、富池口均大股悍贼驻守，舟楫往来如织。国藩计欲破田镇，当先夺南岸。十月，罗泽南大破贼半壁山，克之。国藩部署诸将分战船四队，一队扼贼上犯，二队备炉剪椎斧前断铁锁。贼炮船护救，三队围击之，沉二艘，贼不敢近。须臾，熔液锁断，贼惊顾失色，率舟遁。四队驶而下，追及于邬穴，东南风大作，贼舟不能行，官军围而焚之，百里内外火光烛天，浮尸蔽江。陆军自半壁山呼而下，悉平田家镇、富池口营垒，蕲州贼遁。是役也，毙贼数万，毁其舟五千，遂与塔齐布复广济、黄梅、孔垅口、小池驿，上游江面肃清，进围九江。



	《曾文公全集》 相关内容 国史本传（3）



	十二月，上以国藩调度有方，赏穿黄马褂，赏狐腿黄马褂、白玉搬指、白玉巴图鲁翎管、玉靶、小刀、火镰各一。国藩遣水军攻湖口、梅家洲，以通江西饷道。大小十余战，锐卒两千人陷入鄱湖，为湖口贼所捍，水军分为两。



	五年，贼窜武昌，分股乘夜由小池口袭焚国藩战舰，战失利。越数日，大风复坏舟数十。国藩乃以其余，遣李孟群、彭玉麟及胡林翼所带陆师回援武汉,亲赴江西造船募勇，增立新军，连破贼姑塘、都昌，进攻湖口，大败之。七月，塔齐布卒，国藩驰往九江兼统其军。八月，水军复湖口。九月，补兵部右侍郎。九江不下，国藩以师久无功，自请严议。上谕曾国藩督带水师，屡著战功。自到九江后，虽未能迅即克复，而鄱湖贼匪已就肃清，所有自请严议之处，著加恩宽免。



	六年，贼酋石达开窜江西，郡县多陷。国藩驰赴省城，遣彭玉麟统内湖水师退驻吴城，以固湖防。李元度回剿抚州，以保广信。诸将分扼要地，先后复进贤、建昌、东乡、丰城、饶州，连破抚州、樟树镇、罗溪、瓦山、吴城之贼。会同湖北援师刘腾鸿、曾国华等，大破贼瑞州，复靖安、安义、上高，自江西达两湖之路，赖以无梗。七年正月，复安福、新淦、武宁、瑞昌、德安、奉新，军声大振。不一岁，石逆败遁江西获安，曾国藩力也。



	二月十八日，丁父忧。上谕曾国藩见在江西，军务正当吃紧。古人墨绖从戎，原可夺情，不令回籍。惟念该侍郎素性拘谨，前因母丧未终，授以官职，具折力辞。今丁父忧，若不令其回籍奔丧，非所以遂其孝思。著赏假三个月，回籍治丧。俟假满后，再赴江西督办军务，寻固请终制。



	上谕曾国藩本以母忧守制在籍，奉谕帮办团练。当贼氛肆扰鄂皖，即能统带湖南船勇，墨绖从戎。数载以来，战功懋著，忠诚耿耿，朝野皆知。伊父曾麟书因闻水师偶挫，又令伊子曾国华带勇远来援应，尤属一门忠义，朕心实深嘉尚。今该侍郎假期将满，陈请终制，并援上年贾桢奏请终制蒙允之例。览其情词恳切，原属人子不得已之苦心。惟现在江西军务未竣，该侍郎所带楚军，素听指挥，当兹剿贼吃紧，亟应假满回营，力图报效。曾国藩身膺督兵重任，更非贾桢可比。著仍遵前旨，假满后即赴江西督办军务，并署理兵部侍郎，以资统率。俟九江克复，江面肃清，朕必赏假，令其回籍营葬，俾得忠孝两全，毫无余憾。该侍郎殚心事主，即以善承伊父教忠报国之诚，当为天下后世所共谅也。



	国藩复奏称，江西各营安谧如常，毋庸亲往抚驭，并沥陈才难宏济，心抱不安。奉旨先开兵部侍郎缺，暂行在籍守制，江西如有缓急，即行前赴军营，以资督率。八年五月，奉命办理浙江军务，移师援闽。闽匪分股窜扰江西，遣李元度破之广丰、玉山。张运兰复安仁时，国藩驻军建昌，东南北三路皆贼。国藩计东路连城，贼势已衰，闽事不足深虑；北路景德镇乃大局所关，又较南路信丰为重，乃遣运兰攻景德镇，萧启江追剿信丰之贼。九年，启江破贼南康，克新城墟池江贼巢，遂复南安，解信丰围。贼窜湖南，将由粤、黔入蜀。国藩随檄启江驰赴吉安，援应湖南运兰复景德镇、浮梁县，江西肃清，余贼窜皖南。国藩奉命防蜀，行至阳逻，奉谕以皖省贼势日张，饬筹议由楚分路剿办。



	《曾文公全集》 相关内容 国史本传（4）



	国藩回驻巴河，简校军实。因奏言自洪杨内乱，镇江克复，金陵逆首，凶焰久衰。徒以陈玉成往来江北，勾结捻匪，庐州、浦口、三河等处，迭挫我师。遂令皖北之糜烂日广，江南之贼粮不绝。欲廓清诸路，必先破金陵。欲破金陵，必先驻重兵滁和，而后可去江宁之外屏，断芜湖之粮路。欲驻兵滁和，必先围安庆，以破陈逆之老巢，兼捣庐州，以攻陈逆所必救。进兵须分四路：南则循江而下，一由宿松、石牌规安庆，一由太湖、潜山规桐城。北则循山而进，一由英山、霍山攻舒城，一由商城、六安规庐州。南军驻石牌，则与杨岳斌黄石矶之师联为一气；北军至六安州，则与寿州之师联为一气。国藩请自规安庆，多隆阿、鲍超取桐城，胡林翼取舒城，李续宜规庐州。奏入，上是之。



	十年二月，贼酋陈玉成犯太湖，国藩分兵破之。四月，赏兵部尚书衔，署两江总督，六月，补两江总督，以钦差大臣督办江南军务。七月，命皖南军务统归国藩督办。十一年，国藩进驻祁门，督饬杨岳斌、彭玉麟、曾国荃、鲍超等水陆夹击，为逐层扫荡之计。先后复黟县、都昌、彭泽、东流、建德、休宁、徽州、义宁。悍贼数万，据安庆久不下。曾国荃、多隆阿等围之。陈玉成来援，诸军击走之，拔其城，贼无脱者。进复池州、铅山、无为、铜陵及泥汊、神塘河、运漕、东关各隘。赏太子少保衔。命统辖江苏、安徽、江西、浙江四省军务，巡抚、提镇以下悉归节制。



	国藩力辞，上不许。谕曰：“前命曾国藩以钦差大臣节制江浙等省巡抚提镇，以一事权。曾国藩自陈任江督后，于皖则无功可叙,于苏则负疚良深，并陈用兵之要，贵得人和，而勿尚权势；贵求实际，而勿争虚名，恳请收回成命。朕心深为嘉许，仍谕令节制四省以收实效。曾国藩复陈下情,言见在诸路出师将帅联翩，威柄太重，恐开斯世争权竞势之风，兼防他日外重内轻之渐。足见谦卑逊顺，虑远思深，得古大臣之体。在曾国藩远避权势，自应如此存心。而国家优待重臣，假以事权，从前本有成例。曾国藩晓畅戎机，公忠体国，中外咸知，当此江浙军务吃紧，生民涂炭，我两宫皇太后孜孜求治，南望增忧，若非曾国藩之悃忱真挚，岂能轻假事权。所有四省巡抚提镇以下各官，仍归节制。该大臣务以军事为重，力图攻剿，以拯斯民于水火之中。毋再固辞。”



	先是贼围杭州，国藩迭奉援浙之命，咨令太常寺卿左宗棠统军入浙，檄派张运兰、孙昌国等水陆各营均归调度，以厚兵力，并拨给钱漕厘金以清所部积欠。因奏称左宗棠前在湖南抚臣骆秉章幕中赞助军谋，兼顾数省，其才实可独当一面。恳请明降。谕旨令左宗棠督办浙江全省军务。



	上以浙江巡抚王有龄及江苏巡抚薛焕不能胜任，著曾国藩察看具奏，并迅速保举人员，候旨简放。国藩奏言，苏浙两省群贼纵横，安危利钝系于巡抚一人。王有龄久受客兵挟制，难期振作，欲择接任之人，自以左宗棠最为相宜。惟此时杭州被困，必须王有龄坚守于内，左宗棠救援于外。俟事势稍定，乃可更动。至江苏巡抚一缺，目前实无手握重兵之人可胜此任，查有臣营统带淮扬水师之福建延建邵遗缺，道员李鸿章劲气内敛，才大心细，若蒙圣恩将该员擢署江苏巡抚，臣再拨给陆军，便可驰赴下游，保卫一方。



	《曾文公全集》 相关内容 国史本传（5）



	至是杭州失守，国藩复奏陈补救之策。一、拟令各军坚守衢州，与江西之广信，皖南之徽州为犄角之势，先据形胜，扼贼上窜。左宗棠暂于徽、衢、信三府择要驻扎，相机调度。总须先固江西皖南边防，保全完善之地，再筹进剿。一、请于浙江藩臬两司内，将广西按察使蒋益沣调补一缺，饬带所部五六千人赴浙，随左宗棠筹办防剿，可收指臂之助。一、浙省兵勇，恃宁绍为饷源。今全省糜烂，无可筹画。恳恩饬下广东粤海关、福建闽海关按月协拨银两，交左宗棠以资军饷。奏入，上皆如所请行。



	同治元年正月命以两江总督协办大学士。国藩奏言，自去秋以来，迭荷鸿恩，臣弟国荃，又拜浙江按察使之命，一门之内，数月之间异数殊恩，有加无已。感激之余，继以悚惧。恳求皇上念军事之靡定，鉴微臣之苦衷，金陵未克以前，不再加恩于臣家。又前此叠奉谕旨，饬保荐江苏、安徽巡抚，复蒙垂询闽省督抚，饬臣保举大臣，开列请简。封疆将帅，乃朝廷举措之大权，如臣愚陋，岂敢干预。俟后如有所知，堪膺疆寄者，随时恭疏入告，仰副圣主旁求之意。但泛论人才，以备采择则可；指明某缺，径请迁除则不可。盖四方多故，疆臣既有征伐之权，不当更分黜陟之柄。风气一开，流弊甚长，辨之不可不早。寻遣将击走徽州、荻港之贼，复青阳、太平、泾县、石埭。国荃会同水师，复巢县、含山、和州，并铜陵闸、雍家镇、裕溪口、西梁山四隘。弟贞干复繁昌、南陵，破贼三山、鲁港。



	上以国藩前奏，情词恳挚，出于至诚，不再加恩而进国荃、贞干等职。国藩驻安庆督师，奏请仍建安徽省会于安庆，设长江水师提督以下各官，指授诸将机宜，以次规取皖南北府县各城。国荃率师进围金陵。苏浙贼酋李秀成等分道来援，大小数十战，力却之。二年五月复江浦、浦口，克九洑洲，长江肃清。因淮南运道畅通，筹复盐务，改由民运。奏陈疏销轻本保价杜私之法。三年正月，官军克钟山，合围金陵。六月，金陵平。



	上谕曾国藩自咸丰四年在湖南首倡团练，创立舟师，与塔齐布、罗泽南等屡立战功，保全湖南郡县，克复武汉等城，肃清江西全境。东征以来，由宿松克潜山、太湖，进驻祁门，迭复徽州郡县，遂拔安庆省城，以为根本。分檄水陆将士，规复下游州郡，兹大功告蒇，逆首诛锄，由该大臣筹策无遗，谋勇兼备，知人善任，调度得宜。曾国藩著加恩赏，加太子太保衔，锡封一等侯爵，世袭罔替，并赏戴双眼花翎。浙江巡抚曾国荃，赏加太子少保衔，锡封一等伯爵，并赏戴双眼花翎。将士进秩有差。



	时捻匪倡乱日久，僧格林沁战殁于曹州，贼势日炽。四年四月，命国藩赴山东一带督兵剿办捻匪。山东、河南、直隶三省旗绿各营及地方文武员弁，均归节制调遣。国藩将赴徐州督师，乃招集新军，添练马队。檄调刘松山、刘铭传、周盛波、潘鼎新诸军会剿。五月，贼窜回雉河集，国藩驻临淮关，遣兵击走之。先后奏言，此贼已成流寇，飘忽靡常，宜各练有定之兵，乃足以制无定之贼。臣由临淮进兵，将来安徽即以临淮为老营，及江苏之徐州、山东之济宁、河南之周家口，四路各驻大兵为重镇。一省有急，三省往援。其援军之粮药，即取给于受援之地。庶几往来神速，呼吸相通。时捻酋张总愚、任柱、牛落红及发逆赖汶光拥众十数万，倏分倏合。八月，国藩遣铭传败之，颖州贼东走曹州。国藩檄鼎新力扼运河，派军驰赴山东助剿。贼不能渡运，遂南走徐州，据丰、沛、铜山境内。九月，国藩遣李昭庆、鼎新败之。徐州丰县贼复窜山东。十月，盛波、铭传败之。宁陵、抚沟贼窜陷湖北黄陂。五年正月，国藩遣铭传破之，复其城。任逆回窜沈邱，将据蒙亳老巢。遣铭传盛波击之。张逆分股入郓城。三月，铭传、张树珊败之。颖州、周口群贼合据濮、范、郓、钜间，诸军击破之。张逆趋单县，任逆走灵壁。国藩驻徐州修浚运河，以固东路。五月，遣诸将败张逆于洋河、王家林，败任逆于永城、徐州。时贼自二月北窜，坚图渡运，徘徊曹、徐、淮、泗者，两月有余，迄不得逞。于是张逆入豫，任逆入皖。国藩遣盛波大破牛逆于陈州，败任、赖二逆于乌江河。树珊败张逆于周口。牛、张二逆渡沙河而南，任、赖二逆亦窜渡贾鲁河。国藩以前防守运河，粗有成效，必仿照于沙河设防，俾贼骑稍有遮拦，庶军事渐有归宿。定议自周家口下至槐店扼守沙河，上至朱仙镇扼守贾鲁河。因奏言，河身七百余里，地段太长，不敢谓防务既成，百无一失。然臣必始终坚持此议，不以艰难而自画，不以浮言而中更，以求有裨时局。自古办流寇，本无善策，惟有防之，使不得流，犹是得寸则寸之道。俟河防办成，则令河防者与游击者彼防此战，更番互换，庶足以保常新之气。六月，遣松山、张诗日大破贼于上蔡、西华。贼由河南巡抚所派防军汛地逸出，东窜河防无成。七月，遣松山、宋庆大破之南阳、新野。九月，铭传、鼎新破之，郓城运防赖以无恙。国藩自陈病状，七月，上命国藩仍回两江总督本任，以李鸿章代办剿捻事宜。



	《曾文公全集》 相关内容 国史本传（6）



	国藩请以散员留营自效，奏言：朝廷体恤下情，不责臣以治军，但责臣以筹饷；不令留营勉图后效，但令回署调理病躯。臣屡陈病状，求开各缺，若为将帅则辞之，为封疆则就之。则是去危而就安，避杂而趋易。臣内度病体，外度大义，减轻事权则可，竟回本任则不可。故前两次奏称，但求开缺，不求离营。盖自抱病以来，反复筹思，必出于此，然后心安理得。请开江督各缺，目下仍在周口军营照料一切，维湘淮之军心，联将帅之情谊。凡臣材力所可勉，精神所能到，必当殚竭愚忱，力图补救，断不因兵符已解，稍涉疏懈，致乖古人尽瘁之义。上谕曾国藩请以散员仍在军营自效之处，具征奋勉图功、不避艰难之意。惟两江总督责任綦重，湘淮各军尤须曾国藩筹办接济，与前敌督军同为朝廷所倚赖。该督忠勤素著，且系朝廷特简正，不必以避劳就逸为嫌，致多过虑。著遵奉前旨，仍回本任，以便李鸿章酌量移营前进，并免后顾之忧。国藩复奏，陈江督之繁，非病躯所能胜任。与其勉强回任，辜恩溺职，不如量而后入，避位让贤。吁请仍开各缺。



	上谕前因曾国藩患病未痊，军营事繁，特令回两江总督本任，以资调摄。并因请以散员自效，复迭次谕令迅速回任，俾李鸿章得以相机进剿。曾国藩为国家心膂之臣，诚信相孚已久。当此捻逆未平，后路粮饷军火无人筹办，岂能无误事机。曾国藩当仰体朝廷之意，为国家分忧，岂可稍涉疑虑，固执己见。著即懔遵前旨，克期回任，俾李鸿章得以专意剿贼，迅奏肤功。该督回任以后，遇有湘淮军事，李鸿章仍当虚心咨商，以期联络。毋许再有固请，用慰廑念。国藩回任后，六年，奏称：制造轮船为救时要策，请将江海关洋税酌留二成，一成为专造轮船之用，一成酌济淮军及添兵等事。从之。七月，补授体仁阁大学士，仍留两江总督之任；十二月捻匪平，赏云骑尉世职。七年四月，补武英殿大学士。七月调直隶总督。十二月到京，赏紫禁城骑马。八年二月，查明积涝大洼地亩应征粮赋，请分别豁减。从之。三月，奏直隶刑案积多，与臬司张树声力筹清厘，甫有端绪。张树声见调任山西，请暂留畿辅一年，以清积案。



	上谕曾国藩到任后，办事认真，于吏治民风实心整顿，力挽敝习。著如所请，俾收指臂之助。又先后二次查明属员优劣，开单具奏。得旨分别嘉勉降革，以肃吏治。时直隶营务废弛，廷议选练六军。上谕国藩将前定练军章程，妥筹经理。



	五月，国藩奏言：臣见内外臣工章奏于直隶不宜屯留客勇一节，言之详矣。惟养勇虽非长策，而东南募勇多年，其中亦有良法美意。为此练军所当参用者：一曰文法宜简，勇丁朴诚耐苦，不事虚文，营规只有数条，别无文告，管辖只论差事，不计官阶。挖濠筑垒，刻日而告成。运米搬柴，崇朝而集事。兵则编籍入伍，伺应差使，讲求仪节。及其出征，则行路须用官车，扎营须用民夫，油滑偷惰，积习使然。而前此所定练军规制，至一百五十余条之多，虽士大夫不能骤通而全记。文法太繁，官气太重。此当参用勇营之意者也。



	一曰事权宜专。一营之权全付营官，统领不为遥制；一军之权，全付统领，大帅不为遥制。近来江楚良将为统领时，即能大展其才，纵横如意，皆由事权归一之故。今直隶六军统领迭次更换，所部营哨文武各官，皆由总督派拨。下有翼长分其任，上有总督揽其全，统领并无进退人才、总管饷项之权。一旦驱之赴敌，群下岂肯用命。加以总理衙门、户部、兵部层层检制，虽良将亦瞻前顾后，莫敢放胆任事，又焉能尽其所长，此亦当参用勇营之意者也。



	《曾文公全集》 相关内容 国史本传（7）



	一曰情意宜洽。勇营之制，营官由统领挑选，哨弁由营官挑选，什长由哨弁挑选，勇丁由什长挑选。譬之木焉，统领如根，由根而生干生枝生叶，皆一气所贯通。是以口粮虽出自公款，而勇丁感营官挑选之恩，皆若受其私惠。平日既有恩谊相孚，临阵自能患难相顾。今练军之兵，离其本营本汛，调入新哨新队，其挑取多由本营主政。新练之营官不能操去取之权，而又别无优待亲兵、奖拔健卒之柄，上下隔阂，情意全不相联，缓急岂可深恃？此虽欲参用勇营之意，而势有不能者也。



	又闻各营练军皆有冒名顶替之弊，防不胜防。盖兵丁因口分不足自给，每兼小贸手艺营生，此各省所同也。直隶六军以此处之兵调至他处训练，其练饷二两四钱，在练营支领；底饷一两五钱，仍在本营支领。兵丁不愿离乡，往往仍留本处，于练营左近雇人顶替，应点应操。一遇有事远征，受雇者又不肯行，则转雇乞丐穷民代往。兵止一名，人已三变；练兵十人，替者过半，尚安望其得力？今当讲求变通之方，自须先杜顶替之弊。拟嗣后一兵挑入练军，即裁本营额缺。练军增一兵，底营即减一兵，无论底饷、练饷均归一处支放。或因事斥革，即由练营募补，底营不得干预，冀可少变积习。此外尚须有酌改。如马队不应杂于步队各哨之内，应另立马队营，使临敌不至混乱，一队不应增至二十五人，仍为什人一队，使士卒易知易从。若此之类，臣本拟定一简明章程重整练军，练足万人，以副朝廷殷勤训饬之意。其未挑入练者，各底营存余之兵，亦须善为料理，未可听其困穷隳坏。拟略仿浙江减兵增饷之法，不必大减兵额，但将老弱者汰而不补，病故者阙而不补，即以所节饷项，量发历年底营欠款，俾各营微有公费，添制器械旗帜之属，庶足壮观瞻，而作士气。数年后，或将当日之五折、七折、八折者，全数赏发。兵丁之入练军者，所得固优；即留底营者，亦足自赡。营务或渐有起色，而畿辅练军之议，亦不至屡作屡辍，事同儿戏。请敕原议，各衙门核议施行。寻饬国藩筹定简明章程，奏报定议。



	国藩奏言：臣维用兵之道,随地形、贼势而变焉者也。初无一定之规，可泥之法，或古人著绩之事，后人效之而无功。或今日制胜之方，异日狃之而反败。惟知陈迹之不可狃，独见之不可恃。随处择善而从，庶可常行无弊。即就扎营一事言之，湘勇初出，屡为粤匪所破。既而高垒深濠，先图自固，旋即用以制敌。淮勇继起，亦以深沟高垒为自立之本，善扎营者即称劲旅。后移师剿捻，每日计行路远近，分各营优劣，曾无筑垒挖壕之暇，而营垒之坚否于胜败全不相涉。陕甘剿回，贵州平苗，亦不以此为先务，足知兵势之无常矣。然斯乃古来之常法，终未可弃而不讲。臣愚，以为直隶练军，宜添学扎营之法。每月拔营一次，行二三百里为率。令兵丁修垒浚濠，躬亲畚筑，以习劳勚；不坐差车以惯行走，增募长夫，以任樵汲负重之事。至部臣所议，兵丁宜讲衣冠礼节，臣意老营操演，可整冠束带，以习仪文。拔营行走，仍帕首短衣，以归简便。凡此皆一张一弛，择善而从者也。



	臣前折所请重统领之权者，盖因平日事权不一，则临阵指麾不灵。臣在南中，尝见有巡抚大帅所部多营，平日无一定之统领，临时酌拨数营，派一将统之赴敌，终不能得士卒死力。而江楚数省，幸获成功者，大抵皆有得力统领，其权素重。临阵往来指挥，号令进退之人，即平日拨饷挑缺、主持赏罚之人。士卒之耳目有专属，心志无疑贰，是以所向有功。臣所谓事权宜专，本意如此。然亦幸遇塔齐布、罗泽南、李续宾、杨岳斌、多隆阿、鲍超、刘铭传、刘松山诸人，或隶臣部，或隶他部，皆假重权而树伟绩。苟非其人，权亦未可概施。部臣所议，得良将则日起有功，遇不肖则流弊不可胜言。洵为允当之论。



	《曾文公全集》 相关内容 国史本传（8）



	良将者，可幸遇而不可强求者也。嗣后直隶练军统领，臣当悉心察看。遇上选则破格优待，尽其所长；遇中材则随处防维，无使越分，庶几两全之道。部臣复议及兵将相习，可收一气贯通之效。又言转弱为强，不必借才于异地等语。臣窃意就兵言之，断无令外省客勇充补之理，客勇亦无愿补远省额兵之志。就官言之，则武职自一命以上至提镇皆可服官外省，况畿辅万方辐辏，尤志士愿效驰驱之地。是各路将弁有出色者，皆可酌调来直，不得以借才论。直隶练军，询诸众论，不外二法：一曰就本管之镇将练本管之弁兵；一曰调南人之战将，练北人之新兵。访闻前此六军，用本管镇将为统领者，其情易通，而苦阖营无振作之气；用南人战将为统领者，其气稍盛，而苦上下无联络之情。将欲救二者之弊，气之不振，本管官或不胜统率之任，当察其懈弛，择人而换之。情之不联，南将或不知士卒之艰，当令其久处积诚以感之。



	臣今拟于前留四千人外先添三千人，稍复旧观。一于古北口暂添千人，该提督傅振邦老于戎行，安详勤慎。一于正定镇暂练千人。该总兵谭胜达勇敢素著，志气方新，皆以本管官统之者也。一于保定暂添千人，令前琼州镇彭楚汉以南将统之。以中军冷庆所辖千人，姑分两起，俟查验实在得力，而后合并一军。此因论兵将相孚而拟目前添练之拙计也。至练军规模，臣仍拟以四军为断，二军驻京北，二军驻京南。每军三千人，统将功效尤著者，或添至四五千人。请旨交各衙门复议，先行试办，俟试行果有头绪，然后奏定简明章程，俾各军一律遵守。奏入，允之。其后以直隶练军有效，他省仿而行之，营务为之一振，自国藩始。



	九年五月，通商大臣崇厚奏，天津民人因迷拐幼孩匪徒有牵涉教堂情事，殴毙法国领事官，焚毁教堂。上命国藩赴天津查办。国藩奏言：各省打毁教堂之案，层见迭出，而殴毙领事洋官，则为从来未有之事。臣但立意不欲与之开衅，准情酌理，持平结案。使在彼有可转圜之地，庶在我不失柔远之方。寻奏诛为首滋事之人，将办理不善之天津府、县革职治罪。因陈时事虽极艰难，谋画必须断决。伏见道光庚子以后，办理夷务，失在朝战夕和，无一定之至计，遂至外患渐深，不可收拾。皇上登极以来，守定和议，绝无改更，用能中外相安，十年无事。津郡此案，因愚民一旦愤激，致成大变，初非臣僚有意挑衅。朝廷昭示大信，不开兵端，此实天下生民之福。以后仍当坚持一心，曲全邻好，以为保民之道。时时设备，以为立国之本，二者不可偏废。



	八月，调两江总督。国藩沥陈病状，请另简贤能，开缺调理。上谕两江事务殷繁，职任綦重，曾国藩老成宿望，前在江南多年，情形熟悉，措置咸宜。见虽目疾未痊，但得该督坐镇其间，诸事自可就理。该督所请，另简贤能之处，著无庸议。十一月，命充办理通商事务大臣。十年，以楚岸淮南引地为川盐侵占，与湖广总督定议，与川盐分岸行销，奏请武昌、汉阳、黄州、德安四府，专销淮盐；安陆、襄阳、郧阳、荆州、宜昌、荆门五府一州，暂行借销川盐。湖南巡抚请于永、宝二府试行官运粤盐，国藩复力陈二府引地不必改运，部议皆如所请。十一年二月卒，遗疏入。



	《曾文公全集》 相关内容 国史本传（9）



	谕曰：大学士、两江总督曾国藩，学问纯粹，器识宏深，秉性忠诚，持躬清正。由翰林院蒙宣宗成皇帝特达之知，洊升卿贰。咸丰间创立楚军，剿办粤匪，转战数省，叠著勋劳。文宗显皇帝优加擢用，补授两江总督，命为钦差大臣，督办军务。朕御极后,简任纶扉，深资倚任。东南底定，厥功最多。江宁之捷，特加恩赏给一等毅勇侯，世袭罔替，并赏戴双眼花翎。历任兼圻，于地方利病尽心筹画，实为股肱心膂之臣。方冀克享遐龄，长承恩眷，兹闻溘逝，震悼良深。曾国藩著追赠太傅，照大学士例，赐恤赏银三千两治丧，由江宁藩库给发。赐祭一坛，派穆腾阿前往致祭。加恩予谥文正，入祀京师昭忠祠、贤良祠。于湖南原籍、江宁省城建立专祠。其生平政绩事实宣付史馆。任内一切处分，悉予开复。应得恤典，该衙门查例具奏。灵柩回籍时，著沿途地方官妥为照料。其一等侯爵即著伊子曾纪泽承袭，毋庸带领引见。其余子孙几人，著何璟查明具奏，候旨施恩。寻湖广总督李瀚章、安徽巡抚英翰、署两江总督何璟奏陈国藩历年勋绩。



	李瀚章奏略云：国藩初入翰林，即与故大学士倭仁、太常寺卿唐鉴、徽宁道何桂珍讲明程朱之学，克己省身，得力有自。遭值时艰，毅然以天下自任，死生祸福置之度外。其过人识力，在能坚持定见，不为浮议所摇。用兵江皖，陈四路进攻之策。剿办捻匪，建四面蹙贼之议。其后成功，不外乎此。



	英翰奏略云：自安庆克复后，国藩督军驻扎。整吏治，抚疮痍，培元气，训属寮若子弟，视百姓如家人。生聚教养，百废具举。至今皖民安堵，皆国藩所留贻。一闻出缺，士民奔走，妇孺号泣。以遗爱而言，自昔疆臣汤斌、于成龙而后，未有若此感人之深者。



	何璟奏略云：咸丰十年，国藩驻祁门，皖南北十室九空。自金陵至徽州八百余里，无处无贼，无日无战。徽州初陷，休祁大震，或劝移营他所。国藩曰：吾初次进兵，遇险即退，后事何可言？吾去此一步，无死所也。贼至环攻，国藩手书遗嘱，帐悬佩刀，从容布置，不改常度，死守兼旬，檄鲍超一战驱之岭外。以十余载稽诛之狂寇，国藩受钺四年，次第荡平，皆因祁门初基不怯，有以寒贼胆而作士气。臣闻其昔官京师，即已留心人物，出事戎轩，尤勤访察。虽一材一艺，罔不甄录，又多方造就以成其才。安庆克复，则推功于胡林翼之筹谋、多隆阿之苦战。金隆克复，又推功诸将，无一语及其弟国荃。谈及僧亲王及李鸿章、左宗棠诸人，皆自谓十不及一。清俭如寒素，廉俸尽充官中用，未尝置屋一廛，田一区。食不过四簋，男女婚嫁不过二百金，垂为家训。有唐杨绾、宋李沆之遗风。其守之甚严，而持之有恒者，曰不诳语，不晏起。前在两江任内，讨究文书，条理精密，无不手订之章程，点窜之批牍。前年回任，感激圣恩高厚，仍令坐镇东南。自谓稍有怠安，负疚滋重。公余无客不见，见必博访周谘，殷勤训励。于僚属之贤否，事理之源委，无不默识于心。其患病不起，实由平日事无钜细，必躬必亲，殚精竭虑所致也。



	上谕：据何璟、英翰、李瀚章先后胪陈曾国藩历年勋绩，英翰、李瀚章并请于安徽、湖北省城建立专祠。又据何璟遵查该故督子孙详晰复奏。披览之余，弥增悼惜。曾国藩器识过人，尽瘁报国。当湘、鄂、江、皖军务棘手之际，倡练水师，矢志灭贼。虽屡经困厄，坚忍卓绝，曾不少移，卒能万众一心，削平逋寇。功成之后，寅畏小心，始终罔懈。其荐拔贤才如恐不及，尤得以人事君之义。忠诚克效，功德在民。允宜迭沛恩施，以彰忠荩。曾国藩著于安徽、湖北省城建立专祠。此外立功省份，并着准其一体建立专祠。伊次子附贡生曾纪鸿，伊孙曾广钧，均著赏给举人，准其一体会试。曾广镕著赏给员外郎，曾广铨著赏给主事，俟及岁时，分部学习行走。何璟、李瀚章、英翰折三件，均著宣付史馆，用示眷念勋臣有加无已至意。钦此。



	《曾文公全集》 相关内容 序



	右钞录“曾文正公日记”略分十类。夫修己、治人，道之大纲也。修己者知行并进，治世者文武兼资。故首问学，次省克，继之以治道、军谋，至于伦理者，通乎内圣外王，而大本大经之所在，故上卷以是终焉。德成而上，艺成而下，古有明训矣。文艺虽若学之末务，而昔贤以为载道之器。援古证今，征文考献，有心者毋敢忽焉。故以鉴赏、品藻次于文艺之后。至若颐养以全形，游览以扩见，亦恒视人之所志所业以为重轻，安可概目为余事欤？此编次之微意也。



	先贤有言：日知其所亡，月无忘其所能，可谓好学也已。古之大有为者，其平居之课身心也至密，其求寡过也必夙夜匪懈，而后日起有功。今湘乡曾文正公，薄海戴其忠勋，弈世宗其德望。其被诸竹素铭、诸钟鼎兴旗常者，既已为人所共见共闻矣。而一读其所为日记，则条综于日用行习之间，检摄于幽独密微之地，诚所云“言有教而动有法，瞬有存而息有养”者欤！故能削平寇难，光辅中兴，措天下于泰山之安，播威名于瀛海之表。存膺圣朝之懋赏，没极人世之哀荣，可不谓天挺人豪，古今罕觏者乎？



	公供职京朝十有四年，其日记曰“茶余偶谈”、曰“过隙影”等篇，半就散佚。其曰“绵绵穆穆之室日记”，每日以八事自课，亦廑有存者。咸丰初载，由衡州治军，东征克武汉，战彭湖，入守章门，凡此数年随笔记注，均缺失无从检寻。唯自戊午以后，迄于同治壬申二月易箦之日，所自书日记，无一朝一夕之间，无一点一画之苟，则传家之墨宝，希世之奇珍已。宋时洛闽数大儒讲学，皆有语录，盖及门诸子闻其师之绪论，因时编葺，或不免杂以己意，而稍失其真。此编所钞，谬托于朱子语类之义，而一句一字悉出于公之自记，不敢于中有所增损。世有达者，其将不以僭窃罪我邪！



	——光绪丙子八月即望，后学湘潭王启原识






第一部分 问学

下 /书 网

	001夜深，思将古来政事、人物分类，随手钞记，实为有益，尚未有条绪。辛丑正月



	002学问之事，以日知月无亡为吃紧语；文章之事，以读书多、积理富为要。辛丑二月



	003读书之志，须以困勉之功，志大人之学。辛丑闰三月



	004至镜海先生处，问检身之要、读书之法。先生言当以《朱子全书》为宗。时余新买此书，问及，因道此书最宜熟读，即以为课程，身体力行，不宜视为浏览之书。又言治经宜专一经，一经果能通，则诸经可旁及。若遽求兼精，则万不能通一经。先生自言生平最喜读《易》。又言为学只有三门：曰义理，曰考核，曰文章。考核之事，多求粗而遗精，管窥而蠡测。文章之事，非精于义理者不能至。经济之学，即在义理内。又问：经济宜如何审端致力？答曰：经济不外看史，古人已然之迹，法戒昭然；历代典章，不外乎此。又言近时河南倭艮峰（仁）前辈用功最笃实，每日自朝至寝，一言一动，作饮食，皆有札记。或心有私欲不克，外有不及检者皆记出。先生尝教之曰：不是将此心别借他心来把捉才提醒，便是闲邪存诚。又言检摄于外，只有“整齐严肃”四字；持守于内，只有“主一无适”四字。又言诗、文、词、曲，皆可不必用功，诚能用力于义理之学，彼小技亦非所难。又言第一要戒欺，万不可掩著云云。听之，昭然若发蒙也。辛丑七月



	005倭艮峰前辈先生言“研几”工夫最要紧，颜子之有不善，未尝不知，是研几也。周子曰：“几善恶。”《中庸》曰：“潜虽伏矣，亦孔之昭。”刘念台先生曰：“卜动念以知几。”皆谓此也！失此不察，则心放而难收矣。”又曰：人心善恶之几，与国家治乱之几相通。壬寅正月



	006静坐，思心正气顺，必须到天地位、万物育田地方好。壬寅正月



	007默坐，思此心须常有满腔生意；杂念憧憧，将何以极力扫却？勉之！壬寅正月



	008吴竹如言“敬”字最好，予谓须添一“和”字，则所谓敬者方不是勉强把持，即礼乐不可斯须去身之意。壬寅正月



	009诵养气章，似有所会，愿终身私淑孟子。虽造次颠沛，皆有孟夫子在前，须臾不离，或到死之日可以仰希万一。壬寅正月



	010心得语，一经说破，胸中便无余味，所谓德之弃也。况无心得，而有掠影之谈乎？壬寅正月



	011《易?大壮卦》彖、大象，正与养气章通。静字全无工夫，欲心之凝定，得乎？壬寅正月



	012《晋卦》：“罔孚，裕，无咎。”裕，难矣。《中庸》“明善诚身”一节，其所谓裕者乎？壬寅正月



	013精神要常令有余，于事则气充而心不散漫。壬寅正月



	014凡事之须逐日检点者，一日姑待后来补救，则难矣！况进德修业之事乎？海秋言人处德我者不足观心术，处相怨者而能平情，必君子也。


www．Ｌｚｕｏｗｅｎ．ｃｏｍ



第一部分 壬寅正月（1）

下…… 书 ……网

	015读书穷理，不辨得极虚之心，则先自窒矣。壬寅正月



	016《咸》、《恒》、《损》、《益》四卦，可合之得虚心实心之法。壬寅正月



	017不能主一之咎，由于习之不熟，由于志之不立，而实由于知之不真。若真见得不主一之害心废学，便如食乌啄之杀人，则必主一矣。不能主一，无择无守，则虽念念在四书、五经上，亦只算游思杂念，心无统摄故也。壬寅正月



	018巽乎水而上水，颇悟养生家之说。壬寅



	019艮峰前辈言：无间最难，圣人之纯亦不已，颜子之“三月不违”，此不易学，即“日月之至”，亦非诸贤不能，“至”字煞宜体会。我辈但宜继继续续求其时习而说。壬寅



	020存心则缉熙光明，如日之升；修容则正位凝命，如鼎之镇。内外交养，敬义夹持，何患无上达？壬寅十一月



	021至岱云处看渠日课。岱云近日志日坚而识日卓越。阅之喜极无言，平日好善之心，颇有若己有之之诚。而前日读筠仙诗，本日观岱云日课，尤中心好之也。壬寅十一月



	022树堂来，与言养心养体之法。渠言舍静坐更无下手处，能静坐而天下之能事毕矣。因教我焚香静坐之法。所言皆阅历语。静中真味，煞能领取。又言心与气总拆不开，心微浮则气浮矣，气散则心亦散矣。此即孟子所谓“志壹则动气，气壹则动志”也。壬寅十月



	023神明则如日之升，身体则如鼎之镇，此二语可守者也。惟心到静极时，所谓未发之中，寂然不动之体，毕竟未体验出真境来。意者只是闭藏之极，逗出一点生意来，如冬至一阳初动时乎？贞之固也，乃所以为元也；蛰之坏也，乃所以为启也；谷之坚实也，乃所以为始播之种子也。然则不可以为种子者，不可谓之坚实之谷也。此中无满腔生意，若万物皆资始于我心者，不可谓之至静之境也。然则静极生阳，盖一点生物之仁心也。息息静极，仁心之不息，其参天两地之至诚乎？颜子三月不违，亦可谓洗心退藏，极静中之真乐者矣。我辈求静，欲异乎禅氏人定，冥然冈觉之旨，其必验之此心，有所谓一阳初动，万物资始者，庶可谓之静极，可谓之未发之中，寂然不动之体也。不然，深闭固拒，心如死灰，自以为静，而生理或几乎息矣，况乎其并不能静也。有或扰之，不且憧憧往来乎？深观道体，盖阴先于阳，信矣。然非实由体验得来，终掠影之谈也。壬寅十一月



	024人必中虚，不著一物而后能真实无妄，盖实者不欺之谓也。人之所以欺人者，必心中别著一物，心中别有私见，不敢告人，而后造伪言以欺人。若心中了不著私物，又何必欺人哉？其所以自欺者，亦以心中别著私物也。所知在好德，而所私在好色，不能去好色之私,则不能不欺其好德之知矣。是故诚者，不欺者也。不欺者，心无私著也。无私著者，至虚者也。是故天下之至诚，天下之至虚者也。当读书则读书，心无著于见客也；当见客则见客，心无著于读书也。一有著则私也。灵明无著，物来顺应，未来不迎，当时不杂，既过不恋，是之谓虚而已矣，是之谓诚而已矣。以此读《无妄》、《咸》、《中孚》三卦,盖扞格者鲜矣。壬寅十一月



	025凡作文诗，有情极真挚，不得不一倾吐之时。然必须平日积理既富，不假思索，左右逢原，其所言之理，足以达其胸中至真至正之情，作文时无镌刻字句之苦，文成后无郁塞不吐之情，皆平日读书积理之功也。若平日酝酿不深，则虽有真情欲吐，而理不足以达之，不得不临时寻思义理，义理非一时所可取办，则不得不求工于字句，至于雕饰字句，则巧言取悦，作伪日拙，所谓修辞立诚者，荡然失其本旨矣！以后真情激发之时，则必视胸中义理何如，如取如携，倾而出之可也。不然，而须临时取办，则不如不作，作则必巧伪媚人矣。壬寅十一月






第一部分 壬寅正月（2）



	026在何宅听唱昆腔，我心甚静且和。因思古乐陶情淑性，其入人之深当何如？礼乐不兴，小学不明，天下所以少成材也。壬寅十一月



	027竹如教我曰“耐”，予尝言竹如：“贞足干事，予所缺者，贞耳。”竹如以一“耐”字教我，盖欲我镇躁，以归于静，以渐几于能贞也。此一字足以医心病矣。癸卯正月



	028写字时，心稍定，便觉安恬些。可知平日不能耐，不能静，所以致病也。写字可以验精力之注否，以后即以此养心。癸卯正月



	029万事付之空寂，此心转觉安定，可知往时只在得失场中过日子,何尝能稍自立志哉！癸卯二月



	030《记》云：“君子庄敬日强。”我日日安肆，日日衰薾，欲其强，得乎？譬诸草木，志之不立，本则拨矣。是知千言万语，莫先于立志也。癸卯二月



	031唐先生言，国朝诸大儒，推张杨园、陆稼书两先生最为正大笃实,虽汤文正犹或少逊，李厚庵、方望溪文章究优于德行。癸卯二月



	032夜，读《杨园先生集》，中有数条，破我忮求之私，如当头棒喝。癸卯二月



	033读杨园《近古录》，真能使鄙夫宽，薄夫敦。癸卯二月



	034因作字思用功所以无恒者，皆助长之念害之也。本日，因闻竹如言，知此事万非疲软人所能胜，须是刚猛，用血战功夫，断不可弱，二者不易之理也。时时谨记《朱子语类》“鸡伏卵”及“猛火煮”二条，刻刻莫忘。



	035凡读书有为人为己之分。为人者，纵有心得，亦已的然日亡。予于杜诗，不无一隙之见，而批点之时，自省良有为人之念，虽欲蕴蓄而有味，得乎？癸卯二月



	036竹如言交情有天有人，凡事皆然。然人定亦可胜天，不可以适然者，委之于数，如知人之哲，友朋之投契，君臣之遇合，本有定分，然亦可以积诚而致之。故曰命也，有性焉，君子不谓命也。癸卯二月



	037镜丈言读书有心得，不必轻言著述；注经者依经求义，不敢支蔓；说经者置身经外，与经相附丽，不背可也，不必说此句，即解此句也。癸卯二月



	038今早，友人见示一文稿，读之，使人忠义之气勃然而生，鄙私之萌斩焉而灭。甚矣，人之不可无良友也。癸卯三月



	039自戒惧而约之，以至于至静，之中无少偏倚，而其守不失，则极其中而天地位，此绵绵者由动以之静也；自谨独而精之，以至于应物，之处无少差谬，而无适不然，则极其和而万物育，此穆穆者由静以之动也。由静之动，有神主之；由动之静，有鬼司之。终始往来，一敬贯之。辛亥七月



	040庄子曰：美成在久。骤而见信于人者，其相信必不固；骤而得名于时者，其为名必过情。君子无赫赫之称，无骤著之美，犹四时之运，渐成岁功，使人不觉，则人之相孚如桃李不言，下自成蹊矣。辛亥七月



	041有盖宽饶、诸葛丰之劲节，必兼有山巨源、谢安石之雅量，于是乎言足以兴，默足以容，否则峣峣易缺，适足以取祸也。雅量虽由于性生，然亦恃学力以养之。惟以圣贤律己，躬自厚而薄责于人，则度量闳深矣。辛亥七月



	042知己之过失，即自为承认之地，改去毫无吝惜之心，此最难事。豪杰之所以为豪杰，圣贤之所以为圣贤，便是此等处。磊落过人，能透过此一关，寸心便异常安乐，省得多少胶葛，省得多少遮掩装饰丑态。辛亥七月



	043有义理之学，有词章之学，有经济之学，有考据之学。义理之学，即宋史所谓道学也，在孔门为德行之科；词章之学，在孔门为言语之科；经济之学，在孔门为政事之科；考据之学，即今世所谓汉学也，在孔门为文学之科，此四者缺一不可。予于四者略涉津涯，天质鲁钝，万不能造其奥窔矣。惟取其尤要者，而日日从事，庶以渐磨之久，而渐有所开。义理之学，吾之从事者二书焉，曰四子书，曰近思录；词章之学，吾之从事者二书焉，曰曾氏读古文钞与曾氏读诗钞二书，皆尚未纂集成轶，然胸中已有成竹矣；经济之学，吾之从事者二书焉，曰会典，曰皇朝经世文编；考据之学，吾之从事者四百焉，曰《易经》，曰《诗经》，曰《史记》，曰《汉书》。此十种者，要须烂熟于心中。凡读此书，皆附于此十书，如室有基，而丹雘附之；如木有根，而枝叶附之；如鸡伏卵，不稍歇而使冷；如蛾成垤，不见异而思迁。其斯为有本之学乎？辛亥七月






第一部分 壬寅正月（3）



	044天，行健，君子以自强不息；地，势坤，君子以厚德载物；颐，君子以慎言语，节饮食；损，君子以惩忿窒欲；益，君子以见善则迁，有过则改；鼎，君子以正位凝命。此六卦之大象，最切于人，颐以养身养德，鼎以养心养肾，尤为切要。辛亥七月



	045坐右为联语，以自箴云：不为圣贤，便为禽兽；莫问收获，但问耕耘。辛亥七月



	046治家贵严，严父常多教子，不严则子弟之习气日就佚惰，而流弊不可胜言矣。故《易》曰：威如吉。欲严而有威，必本于庄敬，不苟言，不苟笑。故曰：威如之吉，反身之谓也。辛亥七月



	047书味深者，面自粹润；保养完者，神自充足。此不可以伪为，必火候既到，乃有此验。辛亥七月



	048盗虚名者，有不测之祸；负隐慝者，有不测之祸；怀忮心者，有不测之祸。辛亥七月



	049除却进德修业，乃是一无所恃，所谓把截四路头也。若不日日向上，则人非鬼责，身败名裂，不旋踵而至矣，可不畏哉？辛亥八月



	050颜泉明寻求姑姊妹及其子，而并收其父之部曲妻子，且敛袁履谦之衣衾，与其父杲卿同。盛德之事，足以贯日月矣。辛亥八月



	051是夜，思人之见信于朋友，见信于君父，见信于外人，皆丝毫不可勉强。犹四时之运，渐推渐移，而成岁功，自是不可欲速，不可助长。辛亥十一月



	052窒欲常念男儿泪，惩忿当思属纩时。辛亥十一月



	053治心之道，先去其毒。阳恶曰忿，阴恶曰欲。治身之道，必防其患。刚恶曰暴，柔恶曰慢。治口之道，二者交惕。曰慎言语，曰节饮食。凡此数端，其药维何？礼以居敬，乐以导和。阳刚之恶，和以宜之。阴柔之恶，敬以持之。饮食之过，敬以检之。言语之过，和以敛之。敬极肃肃，和极雍雍。穆穆绵绵，斯为德容。容在于外，实根于内。动静交养，睟面盎背。壬子正月



	054余生平虽颇好看书，总不免好名好胜之见参预其间，是以无孟子深造自得一章之味，无杜元凯优柔餍饫一段之趣，故到老而无一书可恃，无一事有成。今虽暮齿衰迈，当从“敬”、“静”、“纯”、“淡”四字上痛加工夫，纵不能如孟子、元凯之所云，但养得胸中一种恬静书味，亦稍足自适矣。壬子



	055处逆境之道，惟《西铭》“无所逃而待烹，申生其恭也”、“勇于从而顺令者，伯奇也”等句，最为亲切。壬子



	056偶作联语以自箴，云：“禽里还人，静由敬出；死中求活，淡极乐生。”一本《孟子?夜气章》之意，一本《论语?疏水曲肱章》之意，以绝去梏亡营扰之私。



	057本朝博学之家，信多闳儒硕士，而其中为人者多,为己者少。如顾、阎并称，顾则为己，阎则不免人之见者存。江、戴并称，江则为己，戴则不免人之见者存。段、王并称，王则为己，段则不免人之见者存。方、刘、姚并称，方、姚为己，刘则不免人之见者存。其达而在上者，李厚庵、朱可亭、秦味经，则为已之数多，纪晓岚、阮芸台，则不免人之见者存。学者用力，固宜于幽独中，先将为己为人之界分别明白，然后审端致力。种桃得桃，种杏得杏，未有根本不正而枝叶发生、能自鬯茂者也。戊午十一月



	058邵子所谓观物，庄子所谓观化，程子所谓观天地，生物气象，要须放大胸怀，游心物外，乃能绝去一切缴绕郁悒、烦闷不宁之习。戊午十一月


www.7wenxue.com



第一部分 壬寅正月（4）



	059读书之道，朝闻道而夕死，殊不易易，闻道者必真知而笃信之。吾辈自己不能自信，心中已无把握，焉能闻道？己未二月



	060胸襟广大，宜从“平”、“淡”二字用功。凡人我之际，须看得平，功名之际，须看得淡，庶几胸怀日阔。己未二月



	061傍夕与子序登楼，论老年用功，不可有骄气暮气。己未三月



	062念不知命、不知礼、不知言三者，《论语》以殿全篇之末，良有深意。若知斯三者，而益之以《孟子》“取人为善，与人为善“之义，则庶几可为完人矣。己未三月



	063闻子序谈“养气章”末四节，言孔子之所以异于伯夷、伊尹者，不在高处，而在平处；不在隆处，而在汙处。汙者，下也；平者，庸也。夷、尹之圣，以其隆高而异于众人也。宰我之论，尧、舜以勋业而隆，孔子以并无勋业而汙。子贡之论，百王以礼乐而隆，孔子以并无礼乐而汙。有若之论，他圣人以出类拔萃而隆，孔子以即在类萃之中，不出不拔而自处于汙，以汙下而同于众人。此其所以异于夷、尹也，此其所以为生民所未有也。己未三月



	064读东坡“但寻牛矢觅归路”诗，陆放翁“斜阳古柳赵家庄”诗，杜工部“黄四娘东花满蹊”诗，念古人胸次潇洒旷远，毫无渣滓，何其大也！余饱历世故，而胸中犹不免计较将迎，何其小也！沈吟玩味久之。己未四月



	065思夫人皆为名所驱，为利所驱，而尤为势所驱。当孟子之时，苏秦、张仪、公孙衍辈，有排山倒海、飞沙走石之势，而孟子能不为所摇，真豪杰之士，足以振历百世者矣。己未五月



	066为人之道四知，天道有三恶。三恶之目曰天道恶巧，天道恶盈，天道恶贰。贰者，多猜疑也，不忠诚也，无恒心也。四知之目，即《论语》末章之“知命、知礼、知言”，而吾更加以“知仁”。仁者，恕也。己欲立而立人，己欲达而达人，恕道也。立者足以自立也，达者四达不悖，远近信之，人心归之。《诗》云：“自西自东，自南自北，无思不服。”《礼》云：“推而放诸四海而准，达之谓也。”我欲足以自立，则不可使人无以自立；我欲四达不悖，则不可使人一步不行，此立人达人之义也。孔子所云“己所不欲，勿施于人”，孟子所云“取人为善，与人为善”，皆恕也，仁也。知此，则识大量大，不知此则识小量小。故吾于三知之外，更加“知仁”，愿与沅弟共勉之。沅弟亦深领此言，谓欲培植家运，须从此七者致力也。己未五月



	067读书之道，杜元凯称，若江海之浸、膏泽之润；若见闻太寡，蕴蓄太浅，譬犹一勺之水，断无转相灌注、润泽丰美之象，故君子不可以小道自域也。己未五月



	068与子序言圣人之道，亦曰学问、阅历渐推渐广，渐习渐熟,以至于四达不悖。因戏称曰：乡人有终年赌博而破家者，语人曰：“吾赌则输矣，而赌之道精矣。”从来圣贤未有不由勉强以几自然，由阅历悔悟以几成熟者也。程子解《孟子》“苦劳饿乏，拂乱动忍”等语曰：“若要熟也，须从这里过”。亦与赌输而道精之义为近。子序笑应之。己未五月



	069余近日常写大字，微有长进，而不甚贯气，盖缘结体之际不能字字一律。如或上松下紧，或上紧下松，或左大右小，或右大左小。均须始终一律，乃成体段。余字取势，本系左大右小，而不能一律，故恒无所成。推之作古文辞，亦自有体势，须篇篇一律，乃为成章。办事亦自有体势，须事事一律，乃为成材。言语动作亦自有体势，须日日一律，乃为成德。否则，载沉载浮，终无所成矣。己未六月






第一部分 壬寅正月（5）

下 ?^书? 网

	070作书者宜临贴、摹帖；作文作诗皆宜专学一家，乃易长进。然则作人之道，亦宜专学一古人，或得今人之贤者而师法之，庶易长进。己未八月



	071德成以谨言慎行为要，而敬、恕、诚、静、勤、润六者，缺一不可；学成以三经、三史、三子、三集烂熟为要，而三者亦须提其要而钩其元；艺成以多作多写为要，亦须自辟门径，不依傍古人格式；功成以开疆安民为要，而亦须能树人、能立法，能是二者，虽不拓疆、不泽民，不害其为功也。四者能成其一，则足以自怡。此虽近于名心，而犹为得其正。己未八月



	072念天道，三恶之外，又觉好露而不能浑，亦天之所恶也。己未九月



	073余复胡中丞信中有云：“惟忘机可以消众机，惟懵懂可以袚不祥。”似颇有意义，而愧未能自体行之。己未九月



	074凡人凉薄之德，约有三端，最易触犯：闻有恶德败行，听之娓娓不倦，妒功忌名，幸灾乐祸，此凉德之一端也；人受命于天，如臣受命于君，子受命于父，而或不能受命，居卑思尊，日夜自谋置其身于高明之地，譬诸金跃冶而以镆铘、干将自命，此凉德之二端也；胸苞清浊，口不臧否者，圣哲之用心也，强分黑白、过事激扬者，文士轻薄之习、优伶风切之态也，而吾辈不察而效之，动辄区别善恶，品第高下，使优者未必加劝，而劣者几无以自处，此凉德之三端也。余今老矣，此三者尚加戒之。己未九月



	075君子有三乐：读书声出金石，飘飘意远，一乐也；宏奖人材，诱人日进，二乐也；动劳而后憩息，三乐也。己未九月



	076孔子所谓“性相近，习相远”、“上智下愚不移”者，凡事皆然。即以围棋论，生而为国手者，上智也；屡学而不知局道，不辨死活者，下愚也。此外，则皆相近之姿，视乎教者何如。教者高则习之而高矣，教者低则习之而低矣。以作字论，生而笔姿秀挺者，上智也；屡学而拙如姜芽者，下愚也。此外，则皆相近之姿，视乎教者何如。教者钟、王，则众习于钟、王矣；教者苏、米，则众习于苏、米矣。推而至于作文亦然，打仗亦然，皆视乎在上者一人之短长，而众人之习随之为转移。若在上者不自咎其才德之不足以移人，而徒致慨上智之不可得，是犹执策而叹无马，是真无马哉！己未十月



	077李申甫自黄州归来，稍论时事。余谓当竖起骨头，竭力撑持。三更不眠，因作一联云：“养活一团春意思，撑起二根穷骨头。”用自警也。余生平作自箴联句颇多，惜皆未写出。丁未年，在家作一联云：“不怨不尤，但反身争个一壁静；勿忘勿助，看平地长得万丈高。”曾用木板刻出，与此联颇相近，因附识之。己未十月



	078夜阅《荀子》三篇。三更尽睡，四更即醒。又作一联云：“天下无易境，天下无难境；终身有乐处，终身有忧处。”至五更，又改作二联。一云：“取人为善，与人为善；乐以终身，忧以终身。”一云：“天下断无易处之境遇，人间那有空闲的光阴。”己未十月



	079今夜醒后，心境不甚恬适，于爱、憎、恩、怨未能悉化，不如昨夜之清白坦荡远甚。夫子所称日月至焉者，或亦似此乎？己未十月



	080近日之失，由于心太弦紧，无舒和之意。以后作人，当得一“松”字意味。日来，每思吾身，能于十“三”字者用功，尚不失晚年进境。十“三”字者，谓三经、三史、三子、三集、三实、三忌、三薄、三知、三乐、三寡也。三经、三史、三子、三集、三实，余在京师，尝以扁其室。在江西，曾刻印章矣。三忌者，即所谓天道忌巧，天道忌盈，天道忌贰也。三薄者，幸灾乐祸，一薄德也；逆命亿数，二薄德也；臆断皂白，三薄德也。三知者，《论语》末章，所谓“知命、知礼、知言”也。三乐者，即前所记读书声出金石，一乐也；宏奖人材，诱人日进，二乐也；勤劳而后憩息，三乐也。三寡者，寡言养气，寡视养神，寡欲养精。十“三”字者，时时省察，其犹失之东隅，收之桑榆者乎？己未十一月



	081圣人有所言，有所不言。积善余庆，其所言者也；万事由命不由人，其所不言者也。礼、乐、政、刑、仁、义、忠、信，其所言者也；虚无清静、无为自化，其所不言者也。吾人当以不言者为体，以所言者为用；以不言者存诸心，以所言者勉诸身，以庄子之道自怡，以荀子之道自克，其庶为闻道之君子乎！己未十一月



	082日来，心绪总觉不自在，殆孔子所谓“不仁者不可以久处约”也。军中乃争权挈势之场，又实非处约者所能济事。求其贞白不移，淡泊自守，而又足以驱使群力者，颇难其道尔！己未十二月



	083孔子所谓“下学上达”，达字中必自有一种洞彻无疑意味，即苏子瞻晚年意思深远，随处自得，亦必有脱离尘垢、卓然自立之趣。吾困知勉行，久无所得，年已五十，胸襟意识，犹未免为庸俗之人，可愧也已。己未十二月



	084天下事，一一责报，则必有大失所望之时。佛氏因果之说，不可尽信，亦有有因而无果者。忆苏子瞻诗云：“治生不求富，读书不求官。譬如饮不醉，陶然有余欢。”吾更为添数句云：“治生不求富，读书不求官。修德不求报，为文不求传。譬如饮不醉，陶然有余欢。中含不尽意，欲辨已忘言。”己未十二月



	085与作梅畅论《易图》及风水之说，又论天下之理，惟易简乃可行，极为契合。庚申正月



	086此身无论处何境遇，而“敬、恕、勤”字无片刻可弛。苟能守此数字，则无入不自得，又何必斤斤计较得君与不得君、气谊孤与不孤哉！


www.xiabook.com



第一部分 庚申正月（1）



	087安得一二好友，胸襟旷达，萧然自得者，与之相处，砭吾之短。其次，则博学能文，精通训诂者，亦可助益于我。庚申正月



	088读书之道，以胡氏之科条论之，则经义当分小学、理学、词章、典礼四门；治事当分吏治、军务、食货、地理四门。庚申三月



	089凡事皆有至浅至深之道，不可须臾离者，因欲名其堂曰“八本堂”。其目曰：读书以训诂为本，诗文以声调为本，事亲以得欢心为本，养生以少恼怒为本，立身以不妄语为本，居家以不晏起为本，居官以不要钱为本，行军以不扰民为本。古人格言尽多，要之每事有第一义，必不可不竭力为之者。得之如探骊得珠，失之如舍本根而图枝叶。古人格言虽多，亦在乎吾人之慎择而已矣。庚申四月



	090凡做好人、做好官、做名将，倶要好师、好友、好榜样。庚申四月



	091闻季高说有孝子孝妇二人，因其家火起，舁其母灵柩于外。二人平日皆不以力着，妇尤孱弱，诚至则神应，一也；情急则智生，二也；势激则力劲，如水之可以升山，矢之可以及远，三也。因是以推，则天下无不可为之事矣。庚申四月



	092诸生呈缴工课。余教以“诚”、“勤”、“廉”、“明”四字，而“勤”字之要但在好问好察云云两事，反复开导。庚申五月



	093九弟谏余数事，余亦教九弟静虚涵泳，萧然物外。庚申五月



	094余身旁须有一胸襟恬淡者，时时伺吾之短，以相箴规，庶不使矜心生于不自觉。庚申七月



	095夏弢甫言“朱子之学得之艰苦，所以为百世之师”二语，深有感于余心。天下事未有不艰苦中得来而可久可大者也。庚申八月



	096忆八年所定“敬、恕、诚、静、勤、润”六字课心课身之法，实为至要至该。吾近于静字欠工夫耳。庚申九月



	097傲为凶德，凡当大任者，皆以此字致于颠覆。用兵者，最戒骄气、惰气。作人之道，亦惟“骄、惰“二字误事最甚。庚申九月



	098与作梅鬯谈当今之世，富贵无所图，功名亦断难就，惟有自正其心以维风俗，或可补救于万一。所谓正心者，曰厚，曰实。厚者，恕也，仁也。己欲立而立人，己欲达而达人，己所不欲，勿施于人。存心之厚，可以少正天下浇薄之风。实者，不说大话，不说虚名，不行驾空之事，不谈过高之理。如此可以少正天下浮伪之习。因引顾亭林所称匹夫之贱，与有责焉者以勉之。庚申九月



	099东坡“守骏莫如跛”五字，凡技皆当知之。若一味骏快奔放，必有颠踬之时；一向贪美名，必有大污辱之事。余以“求阙”名斋，即求自有缺陷不满之处，亦“守骏莫如跛”之意也。庚申九月



	100送人银钱，随人用情之厚薄，一言之轻重，父不能代子谋，兄不能代弟谋，譬如饮水,冷暖自知而已。庚申十一月



	101古人修身、治人之道，不外乎“勤、大、谦”。勤若文王之不遑；大若舜、禹之不与；谦若汉文之不胜。而“勤、谦”二字，尤有彻始彻终，须臾不可离之道。勤所以儆惰也，谦所以儆傲也。能勤且谦，则大字在其中矣。千古之圣贤豪杰，即奸雄欲有立于世者，不外一“勤”字；千古有道自得之士，不外一“谦”字。吾将守此二字以终身。傥所谓“朝闻道，夕死可矣”者乎！庚申十二月



	102“劳、谦”二字受用无穷，劳所以戒惰也，谦所以戒傲也。有此二者，何恶不去？何善不臻？当多写几分，遍示诸弟及子侄。庚申十二月






第一部分 庚申正月（2）

^

	103吾祖父星冈公在时，不信医药，不信僧巫，不信地仙，卓识定志，确乎不可摇夺，实为子孙者所当遵守。近年，家中兄弟子侄于此三者，皆不免相反。余之不信僧巫，不信地仙，颇能谨遵祖训、父训，而不能不信药。自八年秋起，常服鹿茸丸，是亦不能继志之一端也。以后当渐渐戒止，并函诫诸弟，戒信僧巫、地仙等事，以绍家风。庚申十二月



	104立身之道，以禹墨之“勤俭”，兼老庄之“静虚”，庶于修己、治人之术，两得之矣。辛酉正月



	105周末诸子各有极至之诣，其所以不及孔子者，此有所偏至，即彼有所独缺，亦犹夷、惠之不及孔子耳。若游心能如老、庄之虚静，治身能如墨翟之勤俭，齐民能如管、商之严整，而又持之以不自是之心，偏者裁之，缺者补之，则诸子皆可师，不可弃也。辛酉八月



	106与九弟言与人为善、取人为善之道，如大河水盛，足以浸灌小河，小河水盛，亦足以浸灌大河，无论为上、为下、为师、为弟、为长、为幼，彼此以善相浸灌，则日见其益而不自知矣。九弟深以为然。辛酉八月



	107孟子光明俊伟之气，惟庄子与韩退之得其仿佛，近世如王阳明亦殊磊落，但文辞不如三子者之跌宕耳。辛酉九月



	108修己治人之道，止勤于邦，俭于家，言忠信，行笃敬四语，终身用之，有不能尽，不在多，亦不在深。辛酉十一月



	109天下凡物加倍磨治，皆能变换本质，别生精彩，何况人之于学？但能日新又新，百倍其功，何患不变化气质，超凡入圣！辛酉十二月



	110九弟有事求可、功求成之念，不免代天主张，与之言老庄自然之趣，嘱其游心虚静之域。壬戌二月



	111静中，细思古今亿万年无有穷期，人生其间，数十寒暑仅须臾耳。大地数万里不可纪极，人于其中，寝处游息，昼仅一室耳，夜仅一榻耳。古人书籍，近人著述，浩如烟海，人生目光之所能及者不过九牛之一毛耳。事变万端，美名百途，人生才力之所能办者，过太仓之一粒耳。知天之长而吾所历者短，则遇忧患横逆之来，当少忍以待其定；知地之大而吾所居者小，则遇荣利争夺之境，当退让以守其雌；知书籍之多而吾所见者寡，则不敢以一得自喜，而当思择善而约守之；知事变之多而吾所办者少，则不敢以功名自矜，而当思举贤而共图之。夫如是，则自私自满之见可渐渐蠲除矣。壬戌四月



	112读《原毁》、《伯夷颂》、《获麟解》、《龙杂说》诸首，岸然想见古人独立千古，确乎不拔之象。壬戌四月



	113阅王而农所注张子《正蒙》，于尽性知命之旨，略有所会。盖尽其所可知者，于己，性也；听其不可知者，于天，命也。《易?系辞》“尺蠖之屈”八句，尽性也；“过此以往”四句，知命也。农夫之服田力穑，勤者有秋，惰者歉收，性也。为稼汤世，终归燋烂，命也。爱人、治人、礼人，性也。爱之而不亲，治人而不治，礼人而不答，命也。圣人之不可及处，在尽性以至于命。尽性犹下学之事，至于命则上达矣。当尽性之时，功力已至十分，而效验或有应有不应，圣人于此淡然泊然。若知之若不知之，若着力若不着力，此中消息最难体认。若于性分当尽之事，百倍其功以赴之，而俟命之学，则以淡如泊如为宗，庶几其近道乎！壬戌十月



	114古圣人之道莫大乎与人为善。以言诲人，是以善教人也；以德薰人，是以善养人也；皆与人为善之事也。然徒与人则我之善有限，故又贵取诸人以为善。人有善，则取以益我；我有善，则与以益人。连环相生，故善端无穷；彼此挹注，故善源不竭。君相之道，莫大乎此；师儒之道，亦莫大乎此。仲尼之学无常师，即取人为善也；无行不与，即与人为善也。为之不厌，即取人为善也；诲人不倦，即与人为善也。念忝窃高位，剧寇方张，大难莫平，惟有就吾之所见多教数人，因取人之所长还攻吾短，或者鼓荡斯世之善机，因以挽回天地之生机乎！癸亥正月


www．Ｌｚｕｏｗｅｎ．ｃｏｍ



第一部分 庚申正月（3）



	115处人处事之所以不当者，以其知之不明也。若巨细周知，表里洞彻，则处之自有方术矣。吾之所以不能周知者，以不好问，不善问耳。癸亥二月



	116修己治人之道，果能常守“勤、俭、谨、信”四字，而又能取人为善，与人为善，以礼自治，以礼治人，自然寡尤寡悔，鬼伏神钦，特恐信道不笃，间或客气用事耳。癸亥八月



	117温《孟子》，分类记出，写于每章之首，如言心言性之属目，曰性道至言；言取与出处之属，曰廉节大防；言自况自许之属，曰抗心高望；言反躬刻厉之属，曰切己反求。癸亥十一月



	118百种弊病，皆从懒生。懒则弛缓，弛缓则治人不严，而趣功不敏。一处迟，则百处懈矣。甲子三月



	119前以八德自勉，曰：勤、俭、刚、明、孝、信、谦、浑。近日，于“勤”字不能实践，于“谦、浑”二字尤觉相违，悚愧无已。“勤、俭、刚、明”四字皆求诸已之事；“孝、信、谦、浑”四字皆施诸人之事。孝以施于上，信以施于同列，谦以施于下，浑则无往不宜。大约与人忿争，不可自求万全处；白人是非，不可过于武断，此“浑”字之最切于实用者耳。甲子四月



	120梦见姚姬传先生颀长清癯，而生趣盎然。甲子十二月



	121阅圣祖《庭训格言》，嗣后拟将此书及张文端公之《聪训斋语》每日细阅数则，以养此心和平笃实之雅。乙丑五月



	122苏诗有二语，云：治生不求富，读书不求官。余为广之，云：修德不求报，能文不求名。兼此四者，则胸次广大，含天下之至乐矣。戊辰四月



	123为学之道不可轻率评讥古人，惟堂上乃可判堂下之曲直，惟仲尼乃可等百世之王，惟学问远过古人乃可评讥古人而等差其高下。今人讲理学者，动好评贬汉唐诸儒而等差之，讲汉学者，又好评贬宋儒而等差之，皆狂妄不知自量之习，譬如文理不通之童生而令衡阅乡、会试卷，所定甲乙岂有当哉？善学者于古人之书，一一虚心涵咏，而不妄加评骘，斯可哉。戊辰四月



	124近日见纪泽牙疼，孙儿小疾，每以家中人口为虑。又惦念南中诸弟各家，竟日营营扰扰。偶思咸丰八年四月葛睪山扶乩，即已预知有是年十月三河之败、温甫之变。天下万事皆有前定，丝毫不能以人力强求。纷纷思虑，亦何补邪？以后每日当从“乐天知命”四字上用功，治事则日有恒课，治心则纯任天命。两者兼图，终吾之身而已。己巳七月



	125老年读书，如旱苗业已枯槁而汲井以灌溉，虽勤无益。古人所以戒时过而后学也，然果能灌溉不休，则禾稼虽枯而菜蔬或不无小补耳。己巳七月



	126偶作韵语以自箴，云：“心术之罪，上与天通。补救无术，日暮途穷。省躬痛改，顺命勇从。成汤之祷，申生之恭。资质之陋，众所指视。翘然自异，胡不知耻。记纂遗忘，歌泣文史。且愤且乐，死而后已。”己巳十一月



	127古来圣哲名儒之所以彪炳宇宙者，无非由于文学、事功。然文学则资质居其七分，人力不过三分；事功则运气居其七分，人力不过三分。惟是尽心养性，保全天之所以赋于我者。若五事则完其肃、义、哲、谋、圣之量，五伦则尽其亲、义、序、别、信之分；充无欲害人之心而仁足，充无穿窬之心而义足，此则人力主持，可以自占七分。人生着力之处当自占七分者，黾勉求之，而于仅占三分之文学、事功，则姑置为缓图焉。庶好名争胜之念可以少息，徇外为人之私可以日消乎？老年衰髦，百无一成，书此聊自警。己巳十二月






第一部分 庚申正月（4）



	128静中细思：孟子之“万物皆备”，张子“事天立命”，王文成之“拔本塞源”，鹿忠节之“认理提纲”。己巳十二月



	129《圣祖庭训》之“仁厚”，张文端公家书之“和平”，每日含咀吟咏，自有益于身心。庚午正月



	130偶作一联云：“战战兢兢，即生时不忘地狱；坦坦荡荡，虽逆境亦畅天怀。”庚午五月



	131细思古人工夫，其效之尤著者，约有四端：曰慎独则心泰，曰主敬则身强，曰求仁则人悦，曰思诚则神钦。慎独者，遏欲不忽隐微，循理不间须臾，内省不疚，故心泰。主敬者，外而整齐严肃，内而专静纯一，斋庄不懈，故身强。求仁者，体则存心养性，用则民胞物与，大公无我，故人悦。思诚者，心则忠贞不贰，言则笃实不欺，至诚相感，故神钦。四者之工夫果至，则四者之效验自臻。余老矣，亦尚思少致吾功，以求万一之效耳。庚午八月



	132前日记所云“思诚则神钦”者，不若云“耐苦则神钦”，盖必廉于取而俭于用，劳于身而困于心，而后为鬼神所钦伏，皆耐苦之事也。庚午十月



	133昔年于慎独、居敬等事，全未用功，至今衰老，豪无把握，悔之晚矣。庚午闰十月



	134记性日坏，过目之事顷刻即忘，因立记事册，于应记者逐日略记一二，从本日为始。庚午十二月



	135古来圣哲，胸怀极广，而可达天德者约有四端，如笃恭修己而生睿智，程子之说也；至诚感神而致前知，子思之训也；安贫乐道而润身睟面，孔、颜、曾、孟之旨也；观物闲吟而意适神恬，陶、白、苏、陆之趣也。自恨少壮不知努力，老年常多悔惧，于古人心境不能领取一二，反复寻思，叹喟无已！辛未二月



	136近年焦虑过多，无一日游于坦荡之天，总由于名心太切、俗见太重二端。名心切，故于学问无成，德行未立，不胜其愧馁。俗见重，故于家人之疾病、子孙及兄弟子孙之有无贤否强弱，不胜其萦扰，用是忧惭跼蹐，如茧自缚。今欲去此二病，须在一“淡”字上着意。不特富贵功名及身家之顺逆、子孙之旺否悉由天定，即学问德行之成立与否，一大半关乎天事，一概淡而忘之，庶此心稍得自在。辛未三月



	137近来每苦心绪郁闷，毫无生机，因思寻乐约有三端：勤劳而后憩息，一乐也；至淡以消忮心，二乐也；读书声出金石，三乐也。一乐，三乐，是咸丰八年所曾有志行之，载于日记者，二乐则近日搜求病根，迄未拔去者，必须于未死之前拔除净尽，乃稍安耳。辛未四月



	138阅《理学宗传》中朱子、陆子。孙氏所录朱子之语，多取其与陆子相近者，盖偏于陆王之途，去洛闽甚远也。辛未五月



	139将《周易》之“象”及常用之字分为条类，别而录之，庶几取“象”于天文地理，取“象”于身于物者，一目了然。少壮不学，老年始为此蹇浅之举，抑何陋也！辛未十二月



	140前曾以四语自儆，曰：慎独则心安，主敬则身强，求仁则人悦，习劳则神钦。近日又添四语：曰内讼以去恶，曰日新以希天，曰宏奖以育才，曰贞胜以蒙难。与前此四语，互相表里，而下手工夫各有切要之方。不知垂老尚能实践一二否？辛未十二月



	141阅《宋元学案》中“百源学案”，于邵子言数之训一无所解，愧憾之至。辛未十二月


www.56ｗen．ＣＯＭ



第一部分 备陈民间疾苦疏



	咸丰元年十二月十八日



	奏为备陈民间疾苦，仰副圣主爱民之怀事。



	臣窃闻国贫不足患，惟民心涣散，则为患甚大。自古莫富于隋文之季，而忽致乱亡，民心去也；莫贫于汉昭之初，而渐致乂安，能抚民也。我朝康熙元年至十六年，中间惟一年无河患，其余岁岁河决，而新庄高堰各案，为患极巨；其时又有三藩之变，骚动九省，用兵七载，天下财赋去其大半，府藏之空虚，殆有甚于今日。卒能金瓯无缺，寰宇清谧，盖圣祖爱民如伤，民心固结而不可解也。我皇上爱民之诚，足以远绍前徽。特外间守令，或玩视民瘼，致圣主之德意不能达于民，而民间之疾苦不能诉于上。臣敢一一缕陈之：



	一曰银价太昂，钱粮难纳也。苏、松、常、镇、太钱粮之重，甲于天下。每田一亩，产米自一石五六斗至二石不等。除去佃户平分之数与抗欠之数，计业主所收，牵算不过八斗。而额征之粮已在二斗内外，兑之以漕斛，加之以帮费，又须各去米二斗。计每亩所收八斗，正供已输其六，业主只获其二耳。然使所输之六斗，皆以米相交纳，则小民犹为取之甚便。无如收本色者少，收折色者多。即使漕粮或收本色，而帮费必须折银，地丁必须纳银。小民力田之所得者米也。持米以售钱，则米价苦贱而民怨；持钱以易银，则银价苦昂而民怨。东南产米之区，大率石米买钱三千，自古迄今，不甚悬远。昔日两银换钱一千，则石米得银三两。今日两银换钱两千，则石米仅得银两五钱。昔日卖米三斗，输一亩之课而有余。今日卖米六斗，输一亩之课而不足。朝廷自守岁取之常，小民暗加一倍之赋。



	此外如房基，如坟地，均须另纳税课。准以银价，皆倍昔年。无力监追者，不可胜计。州县竭全力以催科，犹恐不给，往往委员佐之，吏役四出，昼夜追比，鞭朴满堂，血肉狼籍，岂皆酷吏之为哉！不如是，则考成不及七分，有参劾之惧，赔累动以巨万，有子孙之忧。故自道光十五年以前，江苏尚办全漕，自十六年至今，岁岁报歉，年年蠲缓，岂昔皆良而今皆刁！盖银价太昂，不独官民交困，国家亦受其害也。



	浙江正赋与江苏大略相似，而民愈抗延，官愈穷窘，于是有“截串”之法。“截串”者，上忙而预征下忙之税，今年而预截明年之串。小民不应，则稍减其价，招之使来。预截太多，缺分太亏，后任无可复征，使循吏亦无自全之法，则贪吏愈得借口鱼肉百姓，巧诛横索，悍然不顾。江西、湖广课额稍轻，然白银价昂贵以来，民之完纳愈苦，官之追呼亦愈酷。或本家不能完，则锁拿同族之殷实者而责之代纳。甚者或锁其亲戚，押其邻里。百姓怨愤，则抗拒而激成巨案。如湖广之耒阳、崇阳，江西之贵溪、抚州，此四案者，虽闾阎不无刁悍之风，亦由银价之倍增，官吏之浮收，差役之滥刑，真有日不聊生之势。臣所谓民间之疾苦，此其一也。



	二曰盗贼太众，良民难安也。庐、凤、颍、毫一带，自古为群盗之薮。北达丰、沛、萧、砀，西接南、汝、光、固，此皆天下腹地。一有啸聚，患且不测。近闻盗风益炽，白日劫淫，捉人勒赎，民不得已而控官。官将往捕，先期出示，比至其地，牌保辄诡言盗遁。官吏则焚烧附近之民房，示威而后去；差役则讹索事主之财物，满载而后归，而盗实未遁也。或诡言盗死，毙他囚以抵此案，而盗实未死也。案不能雪，赃不能起，而事主之家已破矣。吞声饮泣，无力再控。即使再控，幸得发兵会捕，而兵役平日皆与盗通，临时卖放，泯然无迹；或反借盗名以恐吓村愚，要索重贿，否则，指为盗伙，火其居而械系之；又或责成族邻，勒令缚盗来献，直至缚解到县，又复索收押之费，索转解之资。故凡盗贼所在，不独事主焦头烂额，即最疏之威，最远之邻，大者荡产，小者株系，比比然也。往者嘉庆川、陕之变，盗魁刘之协者，业就擒矣，太和县卖而纵之，遂成大乱。今日之劣兵蠹役，豢盗纵盗，所在皆是，每一念及，可为寒心。臣在刑部见疏防盗犯之稿，日或数十件，而行旅来京言被劫不报，报而不准者，尤不可胜计。南中会匪名目繁多，或十家之中，三家从贼，良民逼处其中，心知其非，亦姑且输金钱，备酒食以供盗贼之求而买旦夕之安。



	臣尝细询州县所以讳盗之故，彼亦有难焉者。盖初往踩缉，有拒捕之患；解犯晋省，有抢夺之患；层层勘转，道路数百里，有繁重之患；处处需索，解费数百金，有赔累之患；或报盗而不获，则按限而参之，或上司好粉饰，则目为多事而斥之。不如因循讳饰，反得晏然无事。以是愈酿愈多，盗贼横行，而良民更无安枕之日。臣所谓民间之疾苦，此又其一也。



	三曰冤狱太多，民气难伸也。臣自署理刑部以来，见京控、上控之件，奏结者数十案，咨结者数百案。惟河南知府黄庆安一案、密云防御阿祥一案，皆审系原告得失，水落石出。此外各件，大率皆坐原告以虚诬之罪，而被告者反得脱然无事。其科原告之罪，援引例文，约有数条：或曰申诉不实，杖一百；或曰蓦越进京告重事不实，发边远军；或曰假以建言为由，挟制官府，发附近军；或曰挟嫌诬告本管官，发烟瘴军。又不敢竟从重办也，则曰怀疑误控，或曰诉出有因。于是有收赎之法，有减等之方，使原告不曲不直，难进难退，庶可免于翻案；而被告则巧为解脱，断不加罪。



	夫以部民而告官长，诚不可长其刁风矣。若夫告奸吏舞弊，告蠹役作赃，而谓案案皆诬，其谁信之乎？即平民相告，而谓原告皆曲，被告皆直，又谁信之乎？圣明在上，必难逃洞鉴矣。臣考定例所载，民人京控，有提取该省案卷来京核对质讯者，有交督抚审办者，有钦派大臣前往者。近来概交督抚审办，督抚发委首府，从无亲提之事；首府为同寅弥缝，不问事之轻重，一概磨折恫喝，必使原告认诬而后已。风气所趋，各省皆然。一家久讼，十家破产，一人沉冤，百人含痛。往往有纤小之案，累年不结，颠倒黑白，老死囹圄。令人闻之发指者。臣所谓民间之疾苦，此又其一也。



	此三者皆目前之急务。其盗贼太众，冤狱太多二条，求皇上申谕外省，严饬督抚，务思所以更张之。其银价太昂一条，必须变通平价之法。臣谨胪管见，另拟银钱并用章程一折，续行入奏。国以民为本，百姓之颠连困苦，苟有纤毫不得上达，皆臣等之咎也。区区微诚，伏乞圣鉴。谨奏。






第一部分 谢署吏部左侍郎恩疏



	咸丰二年正月二十五日



	奏为恭谢天恩事。



	本月二十四日内阁奉上谕：“吏部左侍郎着曾国藩兼署。”钦此。窃臣材本疏庸，识尤浅陋。秩宗襄事，愧典礼之未娴；司寇摄官，更刑名之莫晰；乃复仰荷恩纶，兼权吏部，自维愚昧，深惧弗胜。惟当勤慎自持，涓埃勉效，凡事必求其实，常存此冰渊惕厉之怀，片念不敢自欺，冀无负君父生成之德。所有微臣感激下忱，谨缮折恭谢天恩，伏乞皇上圣鉴。谨奏。



	谢放江西正考官恩折



	咸丰二年六月十三日



	奏为叩谢天恩事。



	本月十二日内阁奉上谕：“江西正考官，着曾国藩去。”钦此。窃臣秉质庸愚，未谙学术，曾持衡于西蜀，又襄校于宫南，沐豢养于两朝，得幸跻乎九列。毫无报称，时切悚惶。兹复仰荷恩纶，俾持文炳，自维浅陋，深惧弗胜。惟当以勤补拙，借公生明，采桢干于大邦，冀撷彭蠡、匡庐之秀，竭愚诚于方寸，稍酬高天厚地之恩。所有微臣感激下忱，谨缮折恭谢天恩，伏乞皇上圣鉴。谨奏。



	再，臣自道光十九年来京供职，迄今十有四年，未能告假省亲，又未能迎养。顷因粤匪窜入湖南，臣南邻近衡阳，办理团练，各乡警惧。臣念切桑梓，乌乌私情，日夜悬悬。兹幸仰沐天恩，奉使江西。伏查由江西袁州一路至臣家，程途不过八日。谨援上年吕贤基、何凡彤云之例，仰恐皇上天恩赏假二十日，俾臣于九月发搒之后，回籍省亲，合家沾戴皇恩，实无既极。如蒙俞允，臣即由长沙取道湖北还京。不胜悚惕待命之至。谨附片请旨。



	请假回籍省亲片



	咸丰二年六月十三日



	再，臣自道光十九年来京供职，迄今十有四年，未经告假省亲，又未能迎养。顷因粤匪窜入湖南，臣家邻近衡阳，办理团练各乡警惧。臣念切桑梓，鸟鸟私情，日夜悬悬。兹幸仰沐天恩，奉使江西。伏查由江西袁州一路至臣家，程途不过八日，谨援上年吕贤基、何彤云之例，仰恳皇上天恩赏假二十日。俾臣于九月发榜之后，回籍省亲，合家沾戴皇恩，实无既及。如蒙俞允，臣即由长沙取道湖北还京，不胜悚惕。待命之至，谨附片请旨。


www.xiabook.com



第一部分 敬陈团练查匪大概规模折

  

	咸丰二年十二月二十二日



	奏为遵旨帮办团练查匪事务，敬陈现办大概规模，仰祈圣鉴事。



	本月十三日准湖南巡抚咨称，承准军机大臣字寄：咸丰二年十一月二十九日奉上谕“前任丁忧侍郎曾国藩，籍隶湘乡，闻其在籍，其于湖南地方人情自必熟悉，着该抚传旨，令其帮同办理本省团练乡民、搜查土匪诸事务。伊必尽力，不负委任。”等因。钦此。又于十五日接巡抚函称：武昌省城被贼攻陷。闻信之下，不胜愤憾。贼势猖獗如此，于大局关系匪轻！念我皇上宵旰南顾，不知若何焦灼。臣虽不才，亦宜勉竭愚忠，稍分君父之忧，即于十七日由家起程，二十一日驰抵省城，与抚臣面商一切，相对感欷。



	伏惟圣谕团练乡民一节，诚为此时急务。然团练之难，不难于操习武艺，而难于捐集费资。小民倚财为命，即苦口劝谕，犹迟疑而不应；若经理非人，更哗然而滋扰，非比嘉庆川楚之役，官给练费，不尽取之民也。臣此次拟访求各州县公正绅耆，以书信劝谕，使之董理其事，俾百姓知自卫之乐，而不复以捐资为苦，庶几有团练之实效而无扰累之流弊。



	至圣谕搜查土匪一节，前日抚臣张亮基曾有一札，严饬各州县查拿土匪痞棍。令州县力能捕者自捕之，力不能者专丁送信至抚臣署内，设法剿办。现在各州县遵札办理，屡破巨案，业有成效。臣又以信谕绅耆，令其留心查察，本团之匪徒断不能掩本团绅耆之耳目，绅耆密告州县，州县密告抚臣，即日派人剿捕，可期无案不破。



	抑臣又有请者，逆匪既破武昌，凶焰益炽，如湖南、安徽、江西毗连之省，皆为其所窥伺。长沙重地，不可不严为防守。臣现来省察看，省城兵力单薄，询悉湖南各标兵丁多半调赴大营，本省行伍空虚，势难再凋；附近各省又无可抽调之处，不足以资守御。因于省城立一大团，认真操练，就各县曾经训练之乡民，择其壮健而朴实者招募来省，练一人收一人之益，练一月有一月之效。自军兴以来二年有余，时日不为不久，糜饷不为不多，调集大兵不为不众，而往往见贼逃溃，未闻有与之鏖战一场者；往往从后尾追，未闻有与之拦头一战者；其所用兵器，皆以大炮、鸟枪远远轰击，未闻有短兵相接以枪靶与之交锋者，其故何哉？皆由所用之兵未经训练，无胆无艺，故所向退怯也。今欲改弦更张，总宜以练兵为务。臣拟现在训练章程，宜参访前明戚继光、近人传鼐成法，但求其精，不求其多；但求有济，不求速效。诚能实力操练，于土匪足资剿捕，即于省城防守，亦不无裨益。臣与抚臣熟商，意见相同。谨将现办情形，敬陈大概，伏乞皇上圣鉴训示。谨奏。



	附陈办团稍有头绪即乞守制片



	咸丰二年十二月二十二日



	再，臣在京师十有四年。往年入京供职之时，臣之祖父母及父母皆在堂。今岁归来，祖父祖母之墓已有宿草，臣母亦殁。其时长沙尚未解围，风鹤警报，昼夜警惶，即将母棺仓卒权厝，尚思另寻葬地，稍展孝思。臣父已老，久别乍归，亦思稍尽定省之仪。今回籍未满四月，遽弃庭闱，出而莅事，不特臣心万分不忍，即臣父亦慈爱难离。而以武昌警急，宵旰忧劳之时，又不敢不出而分任其责。再四思维，以墨绖而保护桑梓则可，若遂因此而夺情出仕，或因此而仰邀恩叙则万不可。区区愚衷，不得不预陈于圣主之前，一俟贼氛稍息，团防之事办有头绪，即当专折陈情，回籍守制。乌鸟之私，谨乞圣上矜全。所有微臣下情，谨附片奏闻。






第一部分 严办土匪以靖地方折

  www.7wenxue.com

	咸丰三年二月十二日



	奏为严办土匪以靖地方，恭折奏闻，仰祈圣鉴事。



	正月初九日，准湖南巡抚咨称，咸丰二年十二月三十日奉上谕：“湖南筹办拨兵募勇各事宜，即着责成张亮基、潘铎会同在籍侍郎曾国藩妥为办理。”钦此。又于二月初一日，准署理湖南巡抚咨称：“咸丰三年正月初三日奉上谕：“朕思除莠即以安良，即有会匪地方，亦莠民少而良民多。封疆大吏，惟当翦除百恶，即可保卫善良。所有浏阳、攸县各处匪徒，即着该署督抚等认真查办，并着会同在籍侍郎曾国藩，体察地方情形，应如何设法团练以资保卫之处，悉心妥筹办理！”等因。钦此。



	仰见我皇上南顾焦虑，无时或释。去年臣初至省城，抚臣张亮基调拨湖南外营兵一千名，招募湘乡练勇一千名来省防御。至正月初间，粤匪东窜，武昌业已收复，长沙即可解严。署督臣张亮基、署抚臣潘铎皆与臣商，所有留省之云南、河南各兵，即行分别撤回；新旧招募之勇，亦即分别裁汰；共留兵勇三千余人，已足以资防守；即间有土匪窃发，亦足以资剿办。至于团练一事，臣前折略除大概，曾言捐钱敛费之难。近来博采舆论，体察民情，知乡团有多费钱文者，亦有不必多费钱文者。并村结寨，筑墙建碉，多制器械，广延教师，招募壮士，常操技艺。此多费钱文，民不乐从者也。不并村落，不立碉堡，居虽星散，闻声相救，不制旗帜，不募勇士，农夫牧竖，皆为健卒，耰锄竹木，皆为兵器。此不必多费钱文，民所乐从者也。多费钱文者，不免于扰累地方，然以之御粤匪，则已仍不足；不必多费钱文者，虽未能大壮声势，然以之防土匪，则已有余。今粤匪全数东下，各县乡团专以查拿土匪为主。臣是以剀切晓谕，令其异居同心，互相联络，不多费钱，不甚劳力，以冀百姓之鼓舞而听从。



	湖南会匪之多，人所共知。去年粤逆入楚凡入添弟会者，大半附之而去。然尚有余孽未尽。此外又有所谓串子会、红黑会、半边钱会、一股香会，名目繁多，往往成群结党，啸聚山谷，如东南之衡、永、郴、桂，西南之宝庆、靖州，万山丛薄，尤为匪徒卵育之区。盖缘近年有司亦深知会匪之不可遏，特不欲其祸自我而发，相与掩饰弥缝，以苟且一日之安，积数十年应办不办之案，而任其延宕；积数十年应杀不杀之人，而任其横行，遂以酿成目今之巨寇。今乡里无赖之民，嚣然而不靖，彼见夫往年命案、盗案之首犯逍遥于法外；又见夫近年粤匪、土匪之肆行皆猖獗而莫制，遂以为法律不足凭，官长不足畏也。



	平居造作谣言，煽惑人心，白日抢劫，毫无忌惮。若非严刑峻法，痛加诛戮，必无以折其不逞之志，而销其逆乱之萌。臣之愚见，欲纯用重典以锄强暴，但愿良民有安生之日，即臣身得残忍严酷之名亦不敢辞。但愿通省无不破之案，即剿办有棘手万难之处亦不敢辞。署督臣张亮基、署抚臣潘铎，皆思严厉整顿，力挽颓风，时时相与筹商，誓当尽除湖南大小各会匪，涤瑕去秽，扫荡廓清，不敢稍留余孽，以贻君父之忧。其匪徒较多之地，如东南之衡、永、郴、桂，臣当往衡州驻扎数月，就近查办。



	西南之宝、靖各属，臣当往宝庆驻扎数月，就近查办。所至常带兵勇数百、文武数员，以资剿捕之用。联络本地之乡团，使之多觅眼线，堵截要隘，以一方之善良，治一方之匪类，可期无巢不破，无犯不擒。此臣拟办会匪之大概情形也。至于教匪、盗匪，与会匪事同一律。三者之外，又有平日之痞匪，与近时新出之游匪。何谓游匪？逃兵、逃勇奔窜而返，无资可归，无营可投，沿途逗留，随处抢掠，此游匪之一种也。粤寇蹂躏之区，财物罄空，室庐焚毁，弱者则乞丐近地，强者则转徙他乡，或乃会聚丑类，随从劫掠，此游匪之一种了也。大兵扎营之所，常有游手数千随之而行，或假充长夫，或假冒余丁，混杂于买卖街中，偷窃于支应局内，迨大营既远，辗转流落，到处滋扰。此游匪之又一种也。



	臣现在省城办理街团，于此三种游匪，尤认真查拿。遇有形迹可疑，曾经抢掠结盟者，即用巡抚令旗，恭请王命，立行正法。臣寓馆设审案局，派委妥员二人，拿获匪徒，立予严讯。即寻常痞匪，如奸胥、蠹役、讼师、光棍之类，亦加倍严惩，不复拘泥成例，概以宽厚为心。当此有事之秋，强弱相吞，大小相侵，不诛锄其刁悍害民者，则善良终无聊生之日。不敢不威猛救时，以求于地方有益。所有臣遵旨会商拨兵募勇各事宜，及现拟查办匪徒规模，谨陈大概，伏求皇上训示。至臣移驻衡、宝各郡，容俟长沙办有头绪，另行专折奏请。伏乞圣鉴。谨奏。


www.xiabook.com



第一部分 特参副将清德折

  

	咸丰三年六月十二日



	奏为特参庸劣武员，请旨革职，以肃军政，而儆疲玩事。窃维军兴以来，官兵之退怯迁延，望风先溃，胜不相让，败不相救，种种恶习，久在圣明洞察之中。推原其故，总由平日毫无训练，技艺生疏，心虚胆怯所致。湖南经去年贼匪围城，坚守八十余日之久。臣等惩前毖后，今年以来，谆饬各营将弁认真操练，三、八则臣等亲往校阅，余日则将弁自行操阅。惟长沙协副将清德，性耽安逸，不遵训饬，操演之期，该将从不一至，在署偷闲，养习花木。今春由岳州回省，旋至常、澧一带查办土匪，所过地方，虽经贼匪蹂躏之区，尚复需索供应，责令所属备弁，购买花盆，装载船头；一切营务武备，茫然不知，形同木偶。



	现值粤贼窜逼江西，楚省防堵吃紧之际，该将疲玩如此，何以督率士卒！相应请旨将长沙协副将清德革职，以励将士而振军威。谨会同湖广总督张亮基恭折参奏，伏乞皇上圣鉴训示。谨奏。



	保参将塔齐布千总诸殿元折



	咸丰三年六月十二日



	奏为武臣堪膺重任，恭折保奏，仰祈圣鉴事。窃为粤寇未灭，土匪蜂起，军威不振，饷项支绌，当此之时，求足以稍纾君父之忧者，盖莫先于得人。而得一文臣，尤莫如得一武将。臣到省以来，留心察访大小将弁，求其临阵不怯，为士卒所信服者，实难其人。惟查升用游击署抚标中军参将事塔齐布，忠勇奋发，习劳耐苦，深得兵心。臣今在省操练，常倚该游击整顿营务。臣每于三、八日校阅，该游击则日日常阅，大约十日之中不过间断二三日，军士皆乐为之用。又有准补千总武举诸殿元，精明廉谨，胆勇过人，管带辰勇百人，操练日久，各有兼人之艺。塔齐布统领辰勇，与该武举同心努力，皆思尽忠报效。谨将二人履历开单进呈，伏乞皇上天恩，破格超擢。当湖南防堵吃紧之际，奖拔一人，冀以鼓励众心。如该二人日后有临阵退缩之事，即将微臣一并治罪。除因案保叙各员由抚臣另行会奏外，臣谨具折密保。区区愚忱，伏乞圣鉴。谨奏。



	请将副将清德交刑部治罪片



	咸丰三年六月十二日



	再：长沙协副将清德性耽安逸，不理营务。去年九月十八日贼匪开挖地道，轰陷南城，人心惊惶之时，该将自行摘去顶戴，藏匿民房；所带兵丁，脱去号褂，抛弃满街，至今传为笑柄。今春该将自岳州回省，旋至常、澧一带查办土匪，所过地方，虽经贼匪蹂躏之区，尚复苛索供应，责令各属备弁，购买花盆，装载船头。臣到省半年，每逢三、八之期，督率弁兵，齐集校场操阅，该将并未到过一次，实出情理之外。臣面商抚臣骆秉章、函商督臣张亮基，本拟会参请旨将该将革职。惟思此等恶劣将弁，仅予革职，不足蔽辜。现在逆匪围逼南昌，湖南已调兵数百，拟往救援。臣两次接江忠源书函，嘱添募楚勇三千，现已次第募到，拟令升任知县朱孙诒及江忠源之弟江忠浚等管带，于日内启行，星驰赴援。湖南本省防堵，亦在十分吃紧之际，惟将士畏葸，疲玩已成锢习，劝之不听，威之不惧，竟无可以激励之术。相应请旨将长沙协副将清德革职，解交刑部，从重治罪，庶几惩一儆百，稍肃军威而作士气。臣痛恨文臣取巧，武臣退缩；致酿今日之大变，是以为此激切之请。若臣稍怀私见，求皇上严密查出，治臣欺罔之罪。谨奏。






第一部分 暂缓赴鄂并请筹备战船折



	咸丰三年十月二十四日



	奏为武昌现已解严，微臣暂缓赴鄂，并请筹备战船，合力堵剿，恭折奏闻，仰祈圣鉴事。十月十七日准湖南巡抚咨称，承准军机大臣字寄，十月初二日奉上谕：“前因江西贼匪窜扰湖北，逼近武昌省城，当经谕令骆秉章、曾国藩派拨兵勇船炮，驶赴下游会剿，谅已遵照筹办矣。现在台涌所带官兵及咨调江西官兵，未知何日赶到？武昌兵单，实恐不敷剿捕，曾国藩团练乡勇，甚为得力，剿平土匪，业经著有成效，著即酌带练勇，驰赴湖北，合力围攻，以助兵力之不足。所需军饷等项，著骆秉章筹拨供支。两湖唇齿相依，汉、黄一带，尤为豫省门户，该抚等自应不分畛域，一体统筹也。将此由六百里谕令知之。钦此。遵旨寄信前来。



	臣正具折复奏间，旋于二十日又准湖南巡抚咨称，承准军机大臣字寄，咸丰三年十月初五日奉上谕：昨因武昌兵单，不敷剿办，谕令曾国藩即酌带练勇，驰赴湖北，并著骆秉章筹拨军饷，谅该抚等接奉谕旨，即遵照办理矣。本日据江忠源、唐树义驰奏田家镇兵溃之后，贼匪连陷黄州、汉阳，贼船现又上驶，武昌被围。现在收集残兵，先援汉阳等语。武昌省垣情形万分危急，江忠源尚须先赴汉阳，以图收复，未能即抵武昌。现已谕令吴文镕等悉力坚守，并令台涌即日拨兵前往救援。第兵力仍虞单弱，着曾国藩遵照前旨，赶紧督带兵勇船炮，驶赴下游会剿，以为武昌策应。所需军饷等项，著骆秉章即设法供支，以资接济，毋稍延误。将此由六百里加紧谕令知之。钦此。遵旨寄信前来。



	臣前奉派兵救援湖北之旨，即经函商抚臣，派令候补知府张丞实、候选同知工錱管带湘勇三千，前赴湖北，尚未起行。又奉两次谕旨，令臣亲带练勇前往。臣理应遵旨即日起程。惟连日接准抚臣来函，及各处探报，均称贼船于十月初五以后，陆续开赴下游，近已全数下窜，汉阳府县业经收复，江面肃清，武昌解严等语。据此，则援鄂之师，自可稍缓。因思该匪以舟楫为剿穴，以掳掠为生涯，千舸百艘，游弈往来，长江千里，任其横行，我兵无敢过而问者。前在江西，近在湖北，凡傍水区域，城池莫不残毁，口岸莫不蹂躏，大小船只莫不掳掠，皆由舟师未备，无可如何。兵勇但保省城，亦不暇兼顾水次，该匪饱掠而去，总未大受惩创。



	今若为专保省会之计，不过数千兵勇，即可坚守无虞。若为保卫全楚之计，必须多备炮船，乃能堵剿兼施。夏间奉到寄谕，饬令两湖督抚筹备舟师，经署督臣张亮基造船运炮，设法兴办，尚未完备。忽于九月十三日田家镇失守，一切战船炮位，尽为贼有，水勇溃散，收合为难。现在两湖地方，无一舟可为战舰，无一卒习于水师。今若带勇但赴鄂省，则鄂省已无贼矣；若驰赴下游，则贼以水去，我以陆追，曾不能与之相遇，又何能痛加攻剿哉？再四思维，总以办船为第一先务。



	臣现驻衡州，即在衡城试行赶办。湖南木料薄脆，船身笨重，本不足以为战舰。然就地兴工，急何能择，止可价买民间钓钩小zaozi038之类，另行改造，添置炮位，教练水勇。如果舟师办有头绪，即行奏明，臣亲自统带驶赴下游。目下武昌无贼，臣赴鄂之行，自可暂缓。未敢因谕旨严催，稍事拘泥，不特臣不必遽去，即臣与抚臣商派援鄂之湘勇三千，亦可暂缓起程。行军三千，月费将近二万，南省虽勉强应付，鄂省实难于供支，不能不通盘筹划。



	臣已咨明抚臣，饬令带勇之张丞实、王錱，无庸起行。如使炮船尚未办齐，逆船仍复来鄂，则由臣商同督、抚，随时斟酌，仍专由陆路先行赴援，断不敢有误事机。军情变幻，须臾百出，如有万分紧急之处，虽不奉君父之命，亦当星驰奔救。如值可以稍缓之时，亦未可轻于一行，虚糜饷项。所有微臣暂缓赴鄂，并筹备战船缘由，恭折由驿五百里复奏。伏乞皇上圣鉴训示。谨奏。



	请提用湖南漕米片



	咸丰三年十一月二十六日



	再，臣闻湖北以下沿江市镇，逃走一空，千里萧条，百货俱无可买。臣此次一出，必须将米盐油薪等物多为贮备，用船装载，即以水次为粮台，使兵勇无患食之患，庶无溃散之虞。查今年湖南漕米，虽有改征折色之议，而州县仍谨遵谕旨，照旧征收。相应奏明请旨，准臣提用漕米二三万石。事关紧急，臣一面具奏，一面咨商督抚酌提旁水州县之漕米，赶紧交兑。俟兑定后，某县实交若干石，再行开单咨明户部查照办理。谨附片奏闻。



	朱批：“户部知道。用之于军需，固不为浪费，尤须迅速咨部，勿稍合混。”钦此。



	请捐输归入筹饷新例片



	咸丰三年十一月二十六日



	再，现在经费支绌，民力艰难，即捐输一事，亦无裨益。臣来衡两月有余，仅劝捐钱二万串有奇，再三劝输，终不踊跃。缘此次系开城工劝输之局，向例由城工报捐者，须俟修城完毕后奏明议叙，始给予吏部执照。核计自上兑之日起，至发给部照之日止，相隔常在三四年以外。乡民无知，往往因部照未到，疑经手者或有情弊，故捐生愈观望不前。相应奏明请旨饬下该部查照，此次臣经手由城工例报捐者，仍准归入筹响新例之内，由臣开单咨部，随时发给部照。嗣后臣行营所至，如湖北、安徽等省，准令随处劝捐，一例咨部，仍随时发给部照。目下南省纷扰，士民情殷报效，愿给虚衔者多，愿授实职者少，诚能如此通融办理，于朝廷之名器无损，而于军营之接济不无小补。伏乞圣恩俯准饬下该部查照办理。谨附片请旨。



	朱批：“该部知道。”钦此。






第一部分 沥陈现办情形折

  

	咸丰三年十二月二十一日



	奏为沥陈现办情形，微臣愚见恭折奏明，仰祈圣鉴事。窃臣前月复奏赴皖援剿，俟张敬脩解炮到楚，乃可成行一折，于十二月十六日奉到朱批：“现在安省待援甚急，若必偏执己见，则太觉迟缓。朕知汝尚能激发天良，故特命汝赴援，以济燃眉。今观汝奏，直以数省军务，一身克当，试问汝之才力能乎，否乎？平时漫自矜诩，以为无出己之右者，及至临事，果能尽符其言甚好，若稍涉张皇，岂不贻笑于天下？著设法赶紧赴援，能早一步，即得一步之益。汝能自担重任，迥非畏葸者比。言既出诸汝口，必须尽如所言办与朕看。”钦此。仰见圣谕谆谆，周详恳至，见臣之不事畏葸而加之教诲，又虑臣之涉于矜张而严为惩诫。跪诵之下，感悚莫名。惟现办之情形与微臣之愚见，恐我皇上尚有未尽知者，不得不逐条陈明，伏候训示。



	一、起行之期，必俟张敬脩解炮到楚。查张敬脩在广东购炮千余尊，分为十起运解来楚。现在头起业经到衡，仅八十位。其后九起，尚无信息。臣屡次咨催，又专差迎催。本月十六日永兴境内又有匪徒，道路阻梗，实为十分焦急。臣所办之战船，新造者九十号，改造者百余号，合之雇载者共四百号，可于正月中旬一律完毕。自兴工之日起，统计不满八十日，昼夜催赶，尚不迟缓。惟炮位至少亦须八百尊，乃敷分配。前此钦奉谕旨令，广东购办炮位千余尊，限三个月解楚。计算正月之末，总可陆续解到。纵不能全到，稍敷配用，即行起程。



	一、黄州以下，节节有贼，水路往援之兵，不能遽达皖境，前两奉援鄂之旨，命臣筹备炮船，肃清江面。后两奉援皖之旨，命臣驶入大江，顺流东下，直赴安徽等因。查现在黄州以下，节节被贼占据，修城浚濠，已成负隅之势，与前月情形又已迥殊。若舟师东下，必须克复黄州，攻破巴河，扫清数百里江面贼zaozi040，乃克达于皖境，此则万难之事，微臣实无把握。万一黄州、巴河之贼亦如扬州、镇江之坚守抗拒，则臣之到皖无期。现在安徽待援甚急，前次江忠源之戚刘长佑带楚勇千余，自湖北前往，又令其胞弟江忠浚带勇一千，自湖南继往；又有滇兵一千，自湖南拨往。计湖南由陆路援皖之兵，已三千余矣。臣奉命由水路前往，阻隔黄州一带，何能遽行扫清，直抵安徽？目前之守候船、炮，其迟缓之期有限，将来之阻隔江面，其迟剿之期尤多，昼夜焦思，诚恐有误皖省大事，不能不预行奏明。



	一、现在大局，宜堵截江面，攻散贼船，以保武昌。今年两次贼舟上窜，湖南防堵耗费甚多，湖北、江西亦各耗费数十万。三省合力防堵之说，系臣骆秉章与臣函内言之；四省合防之说，系臣江忠源与臣函内言之；待南省船炮到鄂，即与北省水师合力进剿，系臣吴文镕与臣函内言之，是以臣前折内声叙。兹奉到批谕：“今观汝奏，直以数省军务，一身克当，试问汝之才力能乎、否乎等因。臣自度才力实属不能。而三臣者之言，臣以为皆系切要之务。该逆占据黄州、巴河一路，其意常在窥伺武昌。论目前之警报，则庐州为燃眉之急；论天下之大局，则武昌为必争之地。何也？能保武昌则能扼金陵之上游，能固荆、襄之门户，能通两广、四川之饷道。若武昌不保，则恐成割据之势，此最可忧者也。目今之计，宜先合两湖之兵力，水陆并进，以剿为堵，不使贼舟回窜武昌，乃为决不可易之策。若攻剿得手，能将黄州、巴河之贼渐渐驱逐，步步进逼，直至湖口之下，小孤之间，与江西、安徽四省合防，则南服犹可支撑。臣之才力固不能胜，臣之见解亦不及此，此系吴文镕、骆秉章、江忠源三臣之议论。然舍此办法，则南数省殆不可问矣。臣此次东下，拟帮同吴文镕照此办理，前折未及详叙，故复缕陈之。



	一、臣所练之勇，现在郴、桂剿办土匪，不能遽行撤回。湖南土匪惟衡、永、郴、桂最多，臣二月一折，八月一折已详言之。自驻扎衡州以来，除江西之匪窜入茶陵、安仁一起外，其余本处土匪，窜扑常宁、嘉禾、蓝山等县城及盘据道州之四庵桥，经臣派勇随处攻剿，先后扑灭。昨十二月十五日，又有一股窜入永兴县城，亦经派勇往剿。现在臣之练勇在桂属者，尚有千余人，在郴属者八百人。昨十二日奉到谕旨：曾国藩着仍遵前旨，督带船勇，速赴安徽江面。至湖南常宁一带土匪，即责成骆秉章迅即妥办等因。目下桂属正在搜捕之际，未便遽行更换；郴州、永兴正在危急之际，不能不星速进剿。且待船将办齐，炮将到齐，再将各勇撤回，带赴下游。如尚未剿毕，则由省城调兵前来更换。



	一、饷乏兵单，微臣竭力效命，至于成效，则不敢必。臣以丁忧人员，去年奏明不愿出省办事，仰蒙圣鉴在案。此次奉旨出省，徒以大局糜烂，不敢避谢。然攻剿之事，实无胜算。臣系帮办团练之人，各处之兵勇既不能受调遣，外省之饷项亦恐不愿供应。虽谕旨令抚臣供支，而本省藩库现仅存银五千两，即起程一月之粮，尚恐难备。且贼势猖獗如此，岂臣区区所能奏效。兹奉批谕：平时漫自矜诩，以为无出己之右者，及至临事，果能尽符其言甚好，若稍涉张皇，岂不贻笑于天下。言既出诸汝口，必须尽如所言办与朕看等因。臣自维才智浅薄，惟有愚诚不敢避死而已。至于成败利钝，一无可恃。



	皇上若遽责臣以成效，则臣惶悚无地。与其将来毫无功绩，受大言欺君之罪，不如此时据实陈明，受畏葸不前之罪。臣不娴武事，既不能在籍终制，贻讥于士林；又复以大言偾事，贻笑于天下。臣亦何颜自立于********乎！中夜焦思，但有痛哭而已。伏乞圣慈垂鉴，怜臣之进退两难，诫臣以敬慎，不遽责臣以成效。臣自当殚竭血诚，断不敢妄自矜诩，亦不敢稍涉退缩。以上五条，皆臣据实直陈，毫无欺饰，伏乞皇上圣鉴训示。谨奏。


www.56ｗen．ＣＯＭ



第一部分 衡永一带剿匪未毕折



	咸丰三年十二月二十一日



	奏为衡、永、桂阳一带，尚有一股会匪，剿捕未毕，恭折奏明，仰祈圣鉴事。窃照湖南上四属土匪繁多，臣屡次具奏在案。十月二十七日，土匪窜入常宁县城，经臣派令千总周凤山、臣弟曾国葆带勇往剿，于初一日在洋泉地方开仗，毙贼二百余人。十一月十四日，该匪窜入嘉禾县城，十九日围逼蓝山县城。臣派令候选训导储玫躬、军功魏崇德带勇往剿，于二十四日在古城地方开仗，毙贼七百余人。二十八日窜据道州之四庵桥，经臣派候选知府张荣组、监生邹寿璋及周凤山、储玫躬等带勇往剿，于十二月初八日在教头坪地方开仗，毙贼三百余人。此三战者，所获旗帜大小一百余面，及腰牌、伪示、令箭、逆书、图记等件，一概解送衡州。



	臣逐件亲验，实是一股会匪，与金陵之粤匪相通。前在常宁拿获之要犯吴玉老十解来衡州，臣亲自研讯，亦称此股会匪勾结甚多，其大头目为道州之何贱苟，自称为伪普南王。今年永州、广西两次拿获，皆非正身也。其散头目则有唐定其、霍德滔等，其巢穴则常宁之五洞、桂阳之白水洞、道州之岩头村、宁远之癞子山等处、勾结十余州县到处发牌、吊码，入会者约四五千人。



	初八日教头坪一战，即杀毙长发贼三人在内。十五日，又有土匪四五百人窜扑永兴县城，现经派勇飞速进剿，尚未查明，未知即是此股分支窜扰否。统计常宁、蓝山、道州，虽经三次获胜，歼毙千余，而余党尚多，首犯何贱苟未获。此股会匪实为湖南之巨患。



	臣现函商抚臣拟于臣出征之后，择一贤干之员，带精壮兵勇千余，驻扎衡州，随时剿捕，无使其蔓延日盛，不可收拾。除俟商定妥员，再行会奏外，臣奉命查办土匪，于此股剿除未毕，是臣经手未完之件，不敢不据实陈明，伏乞皇上圣鉴训示。谨奏。



	厘正衡清二县保甲片



	咸丰三年十二月二十一日



	再：臣到衡以来，拿获衡、清二县斋匪一案，会匪一案。斋匪聚于衡阳四十都等处，与永兴、祁阳之匪相通，现仅获屈太岷、陈青长等八人。会匪聚于清泉江东岸等处，与常宁之匪相通。起获一簿，载明六十六人，现仅获汪兴生、许兴千等五人。此二案踪迹诡秘，坚不认供。未获之犯甚多，亦是臣经手未完之件。今欲杜绝后患，必须保甲团练认真稽查。已入会者，纵不能尽获，未入会者尤可以渐少。复查衡清二县保甲，近来专管包征钱粮，反置查匪事件于不问。推原其始，由于道光十五年前任衡阳县沈洽轻改章程，既未奏明，亦未禀知抚、藩，辄将衡阳钱粮概归保甲征收，清泉亦随同办理。厥后弊端丛生，保甲弱者则不胜垫赔之苦；强者则勾结蠹役，借票浮勒。甚至痞棍冒充，领票讹索小民，浮收数倍，名曰“包保”“包甲”。以致保甲一项，专管催征钱粮，而查团之事，置之不理。匪徒充斥，毫无稽察，实为两县一大弊政，不可不急为更改。查道光三十年九月，御史吴若准条陈积弊，言及“催征为差役之责，诘盗为保甲之责”。钦奉上谕“假催科为名，扰及保甲，若不严行申禁，何以靖闾阎而肃吏治？著各督抚饬地方官严行惩办”等因通谕在案。衡、清二县尚未遵旨更正。今会匪、斋匪如此之多，自应立即改正，以催科责成差役，严比抗户；以查匪责成保甲，并饬团总。如地方有会匪煽诱，不行查出送官者，将该团总、保甲等一并严惩。如该县因循不改，仍将钱粮事件扰及保甲者，亦即从严参处。除分咨及札饬外，相应奏明请旨饬下督抚，严禁二县保甲收饷之弊，实于团务大有关系。谨附片奏闻。


www.xiabook.com



第一部分 请派大员办捐济饷折

wwＷ、xiＡbook.cＯm

	咸丰四年二月十五日



	奏为请派大员办理捐输以济军饷事。窃臣于二月初二日，在衡山舟次具报起行日期，恭折奏明在案。其时，臣但知督臣吴文镕黄州接仗，官兵失利。近日连接北抚臣崇纶、南抚臣骆秉章来函，知贼船已由济阳上窜京口及新堤等处。陆路兵溃散极多，水路之师竟至全数溃散。唐树义业已殉难，船只炮械尽为贼有。



	东南大局，真堪痛哭。从此湖、广、江、皖四省，止有臣处一支兵勇较多，若臣再有挫失，则后此更不堪设想。臣所以招练万余人，盖欲以收涣散之人心，而作积弱之士气。惟人数众多，每月需饷银八万两，本省难尽供支，邻省亦难协济，专恃劝捐一途，以济口食之需。但劝捐非有大员专办，则畏难避怨，无人肯独任其责者。



	现在湖南、江西、四川较为完善之区，臣于此三省中，各择官绅数人：湖南则择署盐道新授四川盐茶道夏廷樾、翰林院编修郭嵩焘；江西则择前任刑部侍郎黄赞汤、升用知府郴州直隶州朱荪贻；四川则择按察使胡兴仁，前翰林院编修李惺。此数人者在官则素洽民心，居家则素孚乡望，应请旨饬谕各该员办理捐输，以专济臣军之用。伏查上年户部议准颁发职衔封典各执照，交各藩司填给；又议每省派捐监生，预将空名部、监二照，发各藩司，转发各州县。此二事人所乐从，实为劝捐良策。应请饬下户部、国子监印发空白执照四千张，内职衔照一半，监照一半，分派三省。其大小职衔，均匀搭配，及核减银数，俱照原案办理。以一千张封发臣军营中，以一千张封发湖南交夏廷樾经收，以一千张封发江西交黄赞汤经收，以一千张封发四川交胡兴仁经收。其部、监各照未到之先，恭请特旨谆谕各该员先行筹办，随时解赴臣军，不作别用。



	现在师过长沙，搜括省城库项，仅供一月之需。抚臣骆秉章以此事昼夜焦灼，是以奏请川、广二省协济臣军。伏念臣此次成军以出，已属竭力经营。若因饷项不继，饥疲溃散，则从此更无望矣。世小乱则督兵难于筹饷，世大乱则筹饷更难于督兵。臣于万难设措之中，为此接济目前之计，伏乞圣慈垂鉴，特降谕旨，专饬诸臣认真督办，不胜迫切待命之至。谨奏请旨。



	留胡林翼黔勇会剿片



	咸丰四年二月十五日



	再：贵州黎平府知府升用道胡林翼，前经督臣吴文镕奏调湖北差遣。该员自带练勇六百名，由黔赴鄂，于正月下旬驰抵金口，适值黄州师溃，贼zaozi040上窜。该员所募黔勇，系山民不习水战，又兼无饷、无夫、无火药锅帐，不能前进。迭据该员具禀南抚臣暨臣行营，请支给口粮军械在案。臣与抚臣函商，派员解送火药、帐棚拨银二千两往资接济。臣拟先遣陆勇与该员会合援鄂，又值贼匪窜扰岳州、湘阴，道路阻隔，委员仍行折回。臣思岳州一带既被贼扰，自当先攻克岳州，不使南北梗塞，方能全师东下。现拟札饬该员暂驻岳州附近地方，臣迅即东下，与该员督勇先行会剿。理合附陈。谨奏。






第一部分 贼踪退出南省现驻岳州折

下*书 网

	咸丰四年三月初五日



	奏为贼踪全数退出南省，微臣现驻岳州，搜捕湖汊，并就近剿办崇、通股匪，恭折奏闻，仰祈圣鉴事。窃臣于二月二十四日，会同抚臣将分途剿贼获胜各情由具报在案。自靖港、宁乡、新康三获胜仗后，臣即传令各陆营驰赴湘阴，并派水师山西候补知府褚汝航、候补守备诸殿元、千总杨载福、文生彭玉麟四营，各带水军齐赴湘阴截剿。贼闻官兵水陆大至，当即退出湘阴。据褚汝航禀报，二十三日辰刻，探明西湖口贼船尚多，当派五品翎顶张宏邦等驶驾炮船迎击，轰毙贼匪数十名，生擒唐兴道等七名，烧贼船十余号。诸殿元等三营共夺获贼船八只。又据勇目黄忠等禀，在团山地方夺获贼船，砍毙然炮贼匪二名，生擒贼匪萧茂瑞等五名，泅水贼吕金富等三名，讯明正法。



	逆匪迭经惩创，全数窜逃，岳州亦已退出。臣前派之陆路各营，均于二十六七等日先后抵岳，分驻城乡，搜捕余匪。臣亦督带水军于三月初二日行抵岳州。查洞庭一湖，周回近八百里，为资湘沅澧诸大川所汇，小港支汊纷歧至数十处，最易藏奸。全湖入江之所名曰荆河口，上游为监利、荆州，其虎渡河等处多与湖水相通。屡获贼探，均供称贼踪内则藏湖汊，外则窜伏荆河，俟我军东下，再在上游滋扰等语。臣现驻岳州，多派哨船分巡，内则哨探湖中港汊，外则哨探荆河以上，必须逐处搜查，上游肃清，然后一意东下，乃无后路邀截之虞。至陆路各军，屡据禀报，崇阳、通城先后失守，臣已札饬贵东道胡林翼、前平江县知县林源恩，带勇千余前往剿办。若能趁臣在岳时就近将崇、通股匪办有头绪，则驰赴下游，庶无彼此牵掣之患。所有贼踪全数退出南省，微臣现驻岳州搜捕湖汊，并就近剿办崇、通股匪各缘由，恭折由驿五百里具奏。伏乞皇上圣鉴训示。谨奏。






第一部分 岳州战败自请治罪折（1）

  

	咸丰四年三月二十日



	奏为岳州陆军败溃，水军小胜，贼匪大股全数上窜，现带水陆各营回保省城，请旨将臣交部治罪，仰祈圣鉴事。窃臣于三月初五日在岳州舟次报西路搜查湖汊，东路剿办崇、通股匪，恭折奏闻在案。维时臣已札饬贵东道胡林翼、前平江县知县林源恩，前往平江防剿崇、通贼匪。



	随又派副将塔齐布、守备周风山带勇直捣通城。旋据林源恩会同平江县知县汪敩灏及胡林翼等先后禀报，初二初六两日，与贼接战，迭获胜仗，前后共计杀毙贼匪千余，阵斩伪副丞相林大旺、伪检点陈六辅、伪司马黄奇瑜，阵毙土匪伪王廖六胖等，及不知姓名，黄衣、红衣贼目数十名，长发贼数十名，夺获抬枪鸟枪刀矛旗帜各数十百件。贼匪连夜狂奔，由通城窜回崇阳。此二股均经抚臣会奏在案。又据塔齐布禀称，初五日自岳起程，途间闻白港地方有贼匪沿村掳掠。初七日督勇自石南桥进剿，毙贼四十余人，生擒二十二名，夺获器械旗帜号衣多件。初八日驰赴通城，收复县城。此剿办平、通股匪叠获胜仗之实在情形也。至岳州一城，前经抚臣札饬升用知府朱孙诒，带勇六百人在此追剿，又札升用同知王錱，率勇二千余人在此扼防。



	臣随身又带有陆勇一千六百人，兵力本不为单薄。因崇、通股匪过多，王錱亦于初六日自岳起程，取道蒲圻继进。初七日至临、蒲交界之羊楼司地方，适与贼遇，前锋少挫，王錱率勇踵至，杀贼百余。贼众伪败，王錱率勇穷追。忽大股贼匪分四面抄出，众勇势难抵御，纷纷溃散。初八日仍回岳城。初十日早，贼大队即来犯岳。王錱之勇因新在羊楼司败归，不能出队开仗。时官军仅二千人，朱孙诒所带之南勇先获小胜，各营俱有斩获，计毙贼百数十人。而贼集愈众，东门外山冈约十里许，皆黄旗红衣贼队布满，官军见寡不敌众，势难抵御，各营以次奔溃，竟不能止。



	惟监生邹寿章一营五百人毫无惊怖，自辰至酉，血战数时之久，贼众数千人层层围住，各勇并力苦战，更休迭进，卒得冲围而出，杀贼极多，积尸满地，我勇伤亡亦众。各勇有退回城内者，贼匪即乘势围城，周城三面皆系贼队，惟西南滨湖一门无贼。城内居民早空，无米无盐，士卒已不食二日，势极危险。臣当遣大小战舰驶赴西门开炮环击，共毙贼百数十人，贼势稍却，各勇即乘隙缒城而出，船上炮勇亦阵亡数人。此岳城陆路战败，水军小胜之实在情形也。臣奉命赴下游会剿，舟次岳州之南津港，原饬水陆各勇俱于岳州会齐。原拟俟各勇毕集，誓帅东下，为肃清江面之计。不料后帮陆勇二千、水师二千，皆以阻风洞庭，不克依限抵岳，而前帮陆勇又已先遣一千八百人至平、通矣，臣随身止有陆勇一千六百人，猝遇金口大股贼匪数万来犯，遂至溃败。陆路既已失利，水军亦无固志。初七大风以后，各船损坏，力难应敌，诚恐轻于一掷，或将战船洋炮尽以资贼，则臣之罪戾尤重。适因贼水陆大队全数南窜湘省，臣遂乘风上驶，退保省城。但冀保此船炮，留为将来殄寇之资，则臣虽蒙耻获罪，亦不敢惜。至臣奉命会剿，尚未出境，即有此挫，皆由臣调度乖方所致。深负鸿慈委任，惭憾忧郁，莫可名言。谨据实直陈，请旨将臣交部治罪，以昭大戒，不胜悚惶之至。谨奏。






第一部分 岳州战败自请治罪折（2）

&下&书_ 网

	邹国彪阵亡请恤片



	咸丰四年三月二十日



	再，三月初五日，有贼船扮作民船在西湖经过，派令战船前往查拿，开炮轰击，夺获三十余只，获犯五十四名。其中有靖如邦，襄阳人，供称“授伪职师帅”，又有张三、蒙百鲜供系贼目，其余或供认从贼，或实系客船，分别正法、释放在案。



	惟查拿之时，众舟勇敢向前，贼以火球掷入我舟，适中入药桶内。登时桶热火燃，烧伤伪千总一人邹国彪，旋予初七日身故。又烧伤水勇十余名，烧毙九名。



	初七日未刻，北风大作，湖中巨浪如山，臣之战船在城陵矶守卡者，打沉五只，撞损十余只；泊岳阳楼下者，打沉十一只，撞损二十余只；中帮水师二营及后帮陆勇二千雇民船来岳者，在鹿角一带遭风漂沉战船八只，撞损者无数；水陆各勇溺毙者亦多，尚未确切查明。



	本拟在岳州大加修葺，旋因贼匪大股来岳，城内搬徙一空，城外四五十里并无居人，所需工料，无从取办。而贼之水陆两股上窜南省，不得已仍回省河。一面修理战船，一面招集溃卒，严汰慎选，与抚臣力筹堵剿。除初五日被火烧毙之勇、初七日被风溺毙之勇，由臣照例给恤外，所有卫千总邹国彪因打仗受伤，二日身故，应请交部照阵亡例议恤，谨附片具奏。



	朱批：“何事机不顺若是！另有旨。”钦此。



	探明前路贼踪片



	咸丰四年三月二十日



	再：臣自去冬以来，常以重金募人，深入贼巢，侦察消息。迄今数月，回者寥寥。近有数人回营及连日在岳探得贼情数端，谨开列附陈以闻：一、陈陵矶之下四十里名白螺矶，北堤内六十里有里河名朱家河。其地有土匪名张台元，于咸丰二年往从粤贼，去年曾经回籍一次，复去在伪指挥费姓属下。昨三月初二日，张台元乘轿回朱家河，自称已封伪军师，劫抢当铺七家，环围五六十里，掳人船银米罄尽。北省之沔阳州、监利县皆系张台元滋扰失守。张台元新招之匪不过千余人，而伪指挥费姓所属则老贼颇多，有窥伺华容、澧州、荆州之意。一、贼在汉阳东门外筑一曲尺土城，西门外筑一圆土城，极坚极险；龟山之上筑一望楼，而汉阳所存之贼甚多。贼众皆聚于汉口，有伪将军赖姓守汉口，彭姓守汉阳。二十九日，贼大队上窜，坐船至金口。由金口登陆至咸宁、蒲圻。初七在羊楼司开仗，初十早即至岳城开仗。一、此来自汉口大队上窜之贼，系伪丞相林姓总其事。又为伪十七指挥黎姓，伪十一指挥沈姓；又有伪侍卫李八，安仁人也。所带贼众，前十一军六千余人，中十军七千余人，后六军一万余人，约计三万余人，湖南老贼居多。一、崇阳土匪最多，有头目廖姓，系本邑累次严拿之犯，上年从贼。今春廖姓至汉口带老贼六百人，至崇阳招集崇、通土匪，已二万人。该匪自誓必招满三万之数。现在胡林翼、塔齐布等剿崇、通之匪，与自金口窜岳、窜湘之贼另是一股。一、贼在汉阳管水军者，系伪翼王之兄弟，贼中称为国宗兄，其船旗以绣花别之；其有洋炮之船，以白旗别之。臣在岳时，探得下游之毛埠口、倒口、金口皆停泊贼船甚多。又探得西湖之明山、围山尚有贼船数十号。本拟先清湖面，再行肃清江面。不料初七日大风坏船；初十日陆路战败；臣耿耿微忱，遂不能展布丝毫，实堪愤恨。初三日遣六十人至西湖巡哨，至今未归，不知下落。现在贼船由临资口入益阳河者，已有五六百号之多。






第一部分 报崇通剿匪胜仗折

.  

	咸丰四年三月二十二日



	奏为崇、通剿匪续获胜仗二次，恭折奏报，仰祈圣鉴事。窃臣与抚臣先后札饬贵东道胡林翼，升用副将塔齐布，升用同知林源恩，千总周凤山，军功倪长浩，前往平江北路，剿办崇、通股匪。初三日林源恩开仗获胜，初六日胡林翼在上塔市开仗大胜，初七日塔齐布在江南桥开仗小胜，均经奏报在案。



	旋据胡林翼禀称，十二日派黔勇二百人，塔齐布派楚勇五十人，放哨行至石水塘地方，距通城三十里，有贼二千余人先匿该处民房，踪迹甚秘，忽于我兵路过之后，突起接仗，截住街口，层层围逼，断我兵归路。黔勇奋力冲杀，毙贼匪五十余人，抢出街口。贼匪大聚，黔勇整队上山，施放枪炮，打毙贼匪二百余人，刀矛并举，又毙百余人，又割尺余长发者首级三十六颗，二三寸长发者首级四十二颗，夺获伪春官副丞相熊、伪司马李，大黄旗杆及风帽红巾刀矛等件。又据塔齐布禀称，十四日巳刻，贼众万余人由沙坪一路进犯通城，我军出队迎剿，把总李松龄等带兵由东路、把总郭涣浜带宝勇由西路，塔齐布自带勇由中路迎杀。贼匪枪炮如雨。我兵伏地前进，及至近贼，三路兵勇始放枪炮，击毙贼匪二百余名。贼势大败，兵勇追奔十余里外，又杀毙贼匪三百余名，并杀毙执旗贼首二十余名，生擒六十二名。正在撤队之际，贼匪又分三路，约共三千余人，由岭上直趋城边，尽先守备周凤山、军功倪长浩，蓝翎千总唐得升分途堵截力战，又杀毙执黄旗贼目二三十名，杀毙贼匪四百余名，生擒七十余名，贼匪纷纷远窜。由巳至申，鏖战最久，夺获大小黄旗刀矛枪炮贼衣贼帽红巾数百件、贼轿一乘，骡马十八匹，火药枪子火箭甚多各等因。伏查崇、通两县，向为匪徒啸聚之区。自正月以来，居民畏贼，多已蓄发，乐为贼用。其旁近州县，如通山、蒲圻、大治、兴国，咸宁、嘉鱼等属，皆已为贼所踞，官兵到境，无土人为之向导，无米盐可供买办，人心之坏，实堪痛恨。自初六日胡林翼上塔市一战，十四日塔齐布沙坪一战，又有初二、初七、十二等日三战，贼势始就衰挫，人心亦渐有转机。本拟再加兵勇二三千人，痛剿崇、通一股，即可直抵鄂省，以资救援。不谓岳州陆勇一败，金口大股之贼全数上窜，不特不能加兵再剿崇、通，且须酌撤通城之兵回保长沙。此皆臣调度乖方，不谙军旅所致。若仗皇上天威，岳州上驶之匪攻剿得手，即日下窜，则陆军仍须由崇、通一路痛加剿洗，乃能与鄂省文报相通。其崇、通屡次获胜，在事尤为出力之员弁，可否开单保奏，出自皇上天恩。所有崇、通剿贼续获胜仗缘由，谨会同湖南巡抚臣骆秉章，恭折由驿六百里驰奏，伏乞皇上圣鉴。谨奏。






第一部分 会奏湘潭靖港水陆胜负情形折（1）



	咸丰四年四月十二日



	奏为官军击贼靖港，互有胜负，贼由陆路攻陷湘潭，官军水陆夹击，大获胜仗，巨股剿灭，克复县城，恭折由驿驰奏，仰祈圣鉴事。窃逆贼大股水陆并进，逼近省城。陆路之贼先散据岳州、湘阴各境，贼船分布临资口、樟树港、乔口、靖港等处。连日北风甚劲，大雨经旬，水军不能进剿。北路水陆各贼并聚泊靖港港外，环列战船，坚筑炮台，为负隅观衅之计。三月二十四、五日，狂飙稍息。



	臣曾国藩饬水师各营驶赴靖港，更番迭击，上下往复，周而复始，共毙船中岸上之贼约二百余名，击沉贼船三只，烧贼火药船一只。贼洞知省城水陆防剿綦严，不敢闯入，思由陆路绕越宁乡、径扑湘潭。臣曾国藩先遣湘勇营官伍宏鉴、魏崇德、郭鸿翥率湘勇千八百人扼要立营，防贼侵轶，并饬该营官以贼势方盛，宜谨守营垒，固无与战，俟副将塔齐布兵到，再筹追剿。二十五日，贼分三股齐扑魏崇德等营盘，湘勇在营内施放枪炮，毙贼数十。既而大股贼匪麇聚，约分十余路，四面围逼。该勇等奋力冲突，杀贼百余；贼来益众，势不可支，湘勇阵亡数百，遂纷纷溃败。二十六日，塔齐布带兵勇一千三百余名驰赴援剿，贼已于是日卯刻卷甲疾趋，由间道直赴湘潭。塔齐布、周风山等探知，亦即绕道前进，二十八日驰抵湘潭县城外四、五里高岭地方，贼前队于二十七日已到。



	署湘潭知县刘建德督带团勇，于城外响水坝、沙子岭一带地方堵御。贼已由西路暗袭县城，分遣死党四出掳掠民船。一在城北竖立木城，意图阻遏援师，为久据计。塔齐布以该逆频年猖獗，每用以守为战，反客为主之法，若不及时速剿，俟贼营垒既定，攻克为难。即于二十八日未刻，同周凤山督带弁兵壮勇，分路进攻。贼营枪炮如雨，塔齐布令兵勇闻炮即伏，炮止即进，数伏数起，直逼贼营。各兵勇奋不顾身，闯入贼营，施放火箭火弹，杀贼五百余名，烧毙无算，生擒三十余名，夺获贼马六匹，抬枪、鸟枪二十余杆，火药五桶，铅弹三百斤，旗帜刀矛无数，木城全毁。



	臣等即饬国子监学正衔候选训导江忠淑带楚勇一千三百名，都司李辅朝带楚勇八百名，守备张正扬带镇箪绥靖兵丁五百名先后继进。复挑选得力水师五营，交委员候补知府褚汝航管带驶往湘潭，乘逆贼甫掳民船，尚未成列，迅速追剿。二十八夜，贼匪仍于原处竖立木城。二十九日卯刻，塔齐布、周凤山、李辅朝等，督饬兵勇，分两路进剿。贼分五路蜂拥而前，塔齐布亦分五路迎敌，贼匪亡命猛扑。塔齐布手执大旗，麾各路兵勇奋勇向前，周凤山严督后队继进，手刃临阵退缩之勇七人，塔齐布与周凤山纵横血战，立斩该逆伪统领先锋六名，伪都督元帅三名，毙贼五百余名，贼匪纷纷败溃，各路兵勇蹑踪紧追，毙贼无数，仍将木城烧毁。夺获紫金冠一顶，红巾、黄巾无数，贼马数十匹，伪印一颗，抬炮四十八杆，旗帜刀矛无数。巳刻始行收队。兵勇甫回营造饭，贼忽分两路前来扑营。塔齐布令兵勇伪退，诱贼逼近，从营后绕出，枪炮齐施，轰毙贼匪五百余名。且退且杀，至岭下塘边，四面围逼，贼匪无路逃窜，淹死不计其数。此三月二十八、二十九两日，塔齐布、周凤山督率陆路兵勇，三获大胜之实在情形也。






第一部分 会奏湘潭靖港水陆胜负情形折（2）

下~书~网

	委员褚汝航、候选知县夏銮、千总杨载福、附生彭玉麟、邹世奇等，于二十九日管带水勇战船，甫抵湘潭，贼匪已掳上游民船数百号，顺流而下。四月初一日辰刻，褚汝航等督率各营水师，分队进剿，长龙在前，舢板左右斜出，载炮轰击；夏銮、彭玉麟、杨载福各选派劲勇，飞驾快蟹，直扑贼船。贼匪开炮还击，火弹、火箭齐发，烟焰弥漫，兵贼莫辨。该营官等饬令各勇挽舵速据上风，施放火具。各队分左、右翼，飞驰疾进。炮毙红衣贼目十数名，火器飞入贼船，遇船即着，顷刻燃烧。逆贼情急跳上小船，辄被兵勇擒斩。生擒长发贼共一百二十余名，大小船六十余号，夺获旗帜、号衣、黄巾、黄马褂、枪炮、刀矛、火药、铅子、伪书、名册，等件无算，戌刻始行收队。是日陆路之贼，仍在北城外高垒木城四座。



	塔齐布、周风山督带兵勇，三路进剿；李辅朝带楚勇在后接应。逆渠因连次败北，尽选长发老贼居先，分三路迎敌。塔齐布督率兵勇，奋迅向前。身先士卒，誓不与贼俱生；兵勇感激思奋，俳力鏖战，往来冲突，杀毙长发老贼约数百人，黄巾、红衣狼籍道路，被逼溺毙者无算。后队兵勇乘机抛掷火器，烧毁贼据房屋，毙贼亦无算。生擒长发老贼六十余人。逆贼退至城根。兵勇三路合队，尽锐冲杀，毙贼数百，焚烧木城四座，望楼一座，夺获二百斤重大炮三尊，旗帜、抬炮、抬枪、数百余件，此又初一日水陆大获胜仗之实在情形也。塔齐布以连日血战，士卒疲劳，传令暂歇一日。是夜四更，水路贼匪从上游烧放火船数只，顺流而下；小船载油灯无数随之，意欲惊扰我军。兵勇乘坐舢板，将贼所放火船撑开，洄聚一处，任其自烧，各船无恙。初二日辰刻，水师褚汝航督率快船，擂鼓督战，广东外委罗管全、哨官张宏邦、区联彪、吕胜等，齐施枪炮，继以火箭、火罐焚烧贼船。罗管全生擒红衣长发贼目一名；哨官薛飞雄、外委施成任、把总陈武龙、何卓然等连环攻击，自辰至午，击沉贼船八十余只，毙贼二百余名；从九品区本昌、候补千总戴兆熊分途烧毙红衣贼目一名，登岸追获贼马一匹。复抢上贼船夺获伪前十一营师帅黄大旗一杆，红缎风帽、黄绫帽、逆匪名册等件；褚汝航亲开大炮，轰毙红巾贼匪十数名；长龙、舢板等船鼓舞争先。



	自午至申，又烧毁贼船二百余只，轰毙水陆逆贼三百余名，夺获大小旗帜十五杆，生擒长发老贼二名，逆船三十只，米三白石，火药四百斤，大小铅子九桶，衣帽、器械无算。营官彭玉麟、杨载福亲坐舢板小艇往来督战，炮声如雷，湘波鼎沸；杨载福身受枪伤，尚复指挥鏖战。自辰至酉，烧毁贼船三百余号，烧毙红衣长发逆贼三百余名，生擒长发贼匪十三名，短发贼匪四十余名；着船之火，燃烧岸上街市房屋，百里外遥见火光烛天。岸上之贼烧毙者，实亦无数可记。夺获旗帜器械无算。潭城贼船，仅剩文昌阁上三十余只，余悉烧毁净尽。此初二日水师大获全胜之实在情形也。



	臣曾国藩以潭城逆贼被水陆官军痛剿，专盼靖港之贼救援，亟应乘机攻剿，俾逆贼首尾不能相顾。明知水师可恃者均已调赴湘潭，陆路除塔齐布、周凤山两营正在潭城剿贼，升用同知林源恩一营驻防平江，此外岳州、宁乡两次失利，阵亡湘勇约七八百名，又淘汰遣散湘勇已千余名，现存营者仅仅千名，难期得力。而事机所在，又不敢不急切图之。是日卯刻，亲率大小战船四十余只，陆勇八百，驰赴靖港上二十里之白沙洲，相机进剿。






第一部分 会奏湘潭靖港水陆胜负情形折（3）

下 /书 网

	午刻，西南风陡发，水流迅急，战船顺风驶至靖港不能停留，更番迭击，贼逆炮台开炮，适中哨船头桅，各水勇急落帆收泊靖港对岸之铜官渚。贼众用小划船二百余只，顺风驶逼水营，水勇开炮轰击，炮高船低，不能命中。贼船被毁十余只，随风漂散，各水勇见势不支，纷纷弃船上岸，或自将战船焚毁，恐以资贼，或竟被逆贼掠取。臣曾国藩在白沙洲闻信，急饬陆勇分三路速赴靖港贼营，冀分贼势。陆勇见水勇失利，心怀疑怯，虽小有斩获，旋即却退。臣曾国藩见水陆气馁，万难得手，传令撤队回营。此又初二日靖港剿贼失利之实在情形也。初三日，塔齐布侦贼在潭城窖湾地方高竖望楼，逆贼散处潭城总市，将由水路逃窜；乃知会水师，迅速兜剿。一面于辰刻分兵勇四路，进扑城市，生擒贼匪十余名，杀毙四十余名，贼已败退。忽巳刻大雨如注，官军绳药均湿，遂撤队回营。该逆忽蜂拥追来，兵勇折回截杀，署绥靖守备张万邦单骑冲入贼队，手刃数贼，登时阵亡。额外童添云、四川咨记把总岳炳荣向前抢护，各受重伤。塔齐布指挥兵勇分投痛剿，贼仍败退回巢。



	是夜四鼓，逆贼所掳上游大船数百只，驶至窖湾城市，各贼纷纷上船，希图乘风上窜。彭玉麟商同杨载福即于初四日卯刻，督率两营战船，跟帮紧追，午刻行抵下摄司，贼船樯帆林立，彭玉麟、杨载福分坐快蟹一只，舢板一只先进，贼开炮抵拒；水勇开放大炮，轰毙贼匪百数十人，贼船四向散驶。彭玉麟、杨载福乘势急进，遇船即烧，船上马匹及所掳财物甚多。彭玉麟、杨载福令众勇毋许上船掠取，专意射火焚船。是时北风甚劲，顺风纵火，遇船即着。自卯至未，烧贼船六七百只，长发、短发逐浪漂流，红巾，黄巾随波上下。其中船户、水手，难以分辨搭救，岸赭水温，同归浩劫！事虽惨而功则奇，水战火攻，未有痛快如此者。当烧船紧急时，逆贼抛衣登岸，折回潭城。管带楚勇委员江忠淑侦知，商同署湘潭县刘建德觅熟悉本处路径，已选安徽从九王炳元、六品军功武生黄德均带楚勇数十，悄伏潭城西北角。俟贼架梯出入时，即夺梯直亡。



	楚勇严阵以待。寅刻，果见逆贼由西门缘梯而下。伏勇将贼砍毙，乘势夺梯而上，登城大呼：“官兵上城！”逆贼不辨我兵多少，仓猝缘城窜逸。该勇即将城门洞开，江忠淑带勇直入县城，塔齐布督兵勇继至，分门搜剿，当毙长发、短发二百余名，生擒长发六十余名，内一贼腰牌上写春官副侍卫书士汪秉义，安徽人；一伪司马王玉春，一伪司马洪大贵，皆广西人；一头戴胎金双龙大纱帽，身穿黄缎马褂，下穿红缎绣龙腿裤，背负令旗，自称五军统领大元帅罗，口音似广东人，问其名坚不吐实，桀骜万状，当即斩决。其日又搜获身穿黄马褂十三人，以追贼在即，未及起解，概予骈诛，将该逆衣服剥下呈验。夺获大小黄旗一百零一面，大炮三尊，战鼓三面，抬枪五十四杆，鸟枪六十九杆，马骡三十五匹，黄龙金帽二顶，火药六桶，铅子四桶，红衣、黄巾、刀矛、器械无算。此初四日水师追剿大获胜仗、初五日卯刻克复城池之实在情形也。现在贼匪纷纷窜逸，有上窜者，有下窜者，有径回靖港者，皆零星逃窜，不复成军。已饬塔齐布分投追剿，并札饬各道府州县四处搜拿。






第一部分 会奏湘潭靖港水陆胜负情形折（4）

   www.ｌzuoＷen．Ｃom

	管带湘勇已革升用同知直隶州知州王錱，追贼至云湖桥，杀贼四十二名。初六日设伏于鲁家坝，杀贼三百余名，生擒二十余名。又一股由渌口窜至醴陵县界，约人数百，将窜入江西萍乡，臣等飞咨江西抚臣速饬堵剿。此次逆贼大举南犯，多曾经百战凶悍之徒，意图窃据湘潭，与靖港之贼互为首尾，倘不及早扑灭，不仅省城孤注，难以图存，即衡、永、郴、桂及两粤匪党闻风响应，从乱如归，东南大局不堪设想。幸仗皇上威灵，八日之内，水陆十获大胜，全股扫荡，贼胆已寒。讯自贼中逃出者，皆云：“粤、楚满发老贼及皖、鄂新附贼党，经此番屡次痛剿之后，相向痛哭，群起怨尤。老贼恶新贼之不为尽力，新贼疑老贼之暗泄军情，彼此猜忌。



	初二、初三两日败回收队之后，在潭城分党械斗，自相屠戮者约计数百之多。”皆臣意想所不到。此次痛剿，毙贼近万，所获旗帜器械无算，凶渠、伪目除阵斩外，或毙于水，或毙于火；为数极多。被掳解散之人约以万计，逆贼实已闻风丧胆。现在靖港一股，亟应回军剿办，俟水陆兵勇调回，即行相机攻剿。补用副将塔齐布，忠义奋发，勇敢当先，士卒乐为之用。通城剿贼已获大胜，此次复著奇功，实属武员中杰出之才。前剿办江西土匪案内，请旨赏换花翎，以副将补用，尚未接准部复，应仍请赏换花翎，加总兵衔，并赏给勇号。



	蓝翎守备周凤山，饶有胆略，深得士心。上年冬间在常宁县洋泉、道州四眼桥，本年正月在道州岩岭村，屡次带勇剿匪，迭著战功，拟以都司保奏。三月十四日随同塔齐布进剿崇、通贼匪，大获胜仗。此次奋勇当先，克获全胜，应请旨以游击升用，先换顶戴，并赏换花翎。委员山西升用知府即补同知褚汝航，熟悉水战情形，才优胆壮，调度有方，请旨免补同知，以知府归原省优先补用，并赏加道衔。



	委员即选知县夏銮，督勇力战，胆识俱壮，应请旨以同知升用，先换顶戴，蓝翎千总杨载福，以陆路武弁，督带水师，被贼枪伤左肋、右腿数处，裹创血战，奋不顾身，陆续烧毁战船四百余艘。请以守备留于本省补用，并请赏换花翎。六品军功附生彭玉麟，书生从戎，胆气过于宿将，激昂慷慨，有烈士风。臣曾国藩前在岳州派往西湖搜查贼船，该生带水勇三十余名，分坐两小舟，周历重湖，沿途搜剿，杀毙长发贼匪三十余名，夺获贼船数只，拟以县丞府经保奏。此次力疾带勇，犹会同杨载福亲坐小船，焚剿贼船六七百只，免致他窜，厥功甚伟，应请旨以知县归部遇缺即选。分带水勇哨官张宏邦，奋勇当先，抢上贼船，生擒黄巾贼目，并焚烧贼船数十，身受重伤，应请旨以千总归于广东拔补。国子监学正衔，候选训导江忠淑，系前安徽巡抚臣江忠源胞弟，督带楚勇，首先登城，立将城池克复，甚合机宜，应请旨赏加五品衔。此外各员弁兵勇，奋勇出力者尚多，俟即核明劳绩最著者，开列名单，吁请皇上恩施，加以鼓励。阵亡员弁兵勇，俟该将等查明，分别奏请赏恤。庶才杰进用，而廓清可期；拔擢有真，而群才竞奋。所有水陆胜负实在情形，谨据实由驿驰奏，伏乞皇上圣鉴，训示施行。谨奏。


www.7wenxue.com



第一部分 靖港败溃自请治罪折



	咸丰四年四月十二日



	奏为靖港战败，水师半溃，请旨将臣交部从重治罪，并现在急筹补救，吁请特派大臣总统此军，恭折奏祈圣鉴事。窃臣自三月十四日回泊省河，二十四、五等日派水师剿贼靖港，两获胜仗；二十八、九及初一、初二、初三，初四，等日派水陆各营在湘潭连获大胜，杀贼近万人，烧船千余号，大股歼灭，克复县城，现已会同抚臣另折具报。惟初二日靖港水勇溃败，实由微臣调度乖方，有不忍不直陈于圣主之前者。



	自去冬钦奉谕旨，速援皖鄂、两省之盼望既殷，微臣之求效愈急，而其办理亦愈乖谬。臣之所以失者，约有数端：征战之事，论胆技或兵不如勇，论纪律则勇不如兵。募勇万余人，必须有大员协同管带，又须有文武员弁及得力绅士一二百人节节统辖，乃足互相维系。我皇上前次谕旨即已预虑及之。臣先时未能奏请大员帮同管带，又未尝多调文武员弁分布各营。每营仅一二官绅主之，纪纲不密，维系不固，以致溃散，其谬一也。靖港之战，臣因湘潭水陆大捷，意欲同时并举，破贼老巢，使贼首尾不能相顾。是日风太顺，水太溜，进战则疾驶如飞，退回则寸步难挽，逮贼舟来逼，炮船牵挽维艰，或纵火自焚，或间以资贼，战舰失去三分之一，炮械失去四分之一。是日但知轻进之利，不预为退败之地，其谬二也。水勇无曾经行阵之人，不得已招集船户、水手编派成军，训练未及一月。陆勇虽曾经训练，亦须随同久经战阵之兵接仗一二次，乃可期得力。今驱未经战阵之勇，骤当百战凶悍之贼，一营稍挫，全军气夺，非真勇不可用，乃臣不善调习而试用之故，其谬三也。



	臣整军东下，本思疾驱出境。乃该逆大举南犯，臣师屡挫，鄂省危急不能速援，江面贼氛不能迅扫，大负圣主盼望殷切之意。清夜以思，负罪甚大，愧愤之余，但思以一死塞责。然使臣效匹夫之小谅，置大局于不顾，又恐此军立归乌有，我皇上所倚以为肃清江面之具者，一旦绝望，则臣身虽死，臣罪更大，是以忍耻偷生，一面俯首待罪，一面急图补救。现在臣处一军，除溃败及汰遣外，水师仅留湘潭大胜五营二千余人，陆路仅存战胜湘潭与留防平江之勇二千余人。若率以东下，太觉单薄。而大小战船自洞庭遭风，靖港退败以后，存者须加修葺，失者仍须添造。臣前于二月初五在湘潭时，察知水勇未必可恃，当即咨商广西抚臣劳崇光代募曾经战阵之水勇一千名。旋准咨覆，已在浔、梧一带如数招募，委知府李孟群管带。臣已叠次咨催，令其迅速前来。又臣于三月初七日在岳州遇风坏船，回省时即派人往衡州续造大快蟹船二十号。又准两广督臣叶名琛咨称，现派总兵陈辉龙督水师二百六十名，解炮一百位，已于二月二十五日起程前来。此时尚未见到，亦已咨催。合此三者，又将水手认真挑换，一两月间水师当有起色。但微臣自憾虚有讨贱之志，毫无用兵之才，孤愤有余，智略不足，仰累圣主知人之明，请旨将臣交部从重治罪，以示大公。并吁恳皇上天恩，特派大臣总统此军。臣非敢因时事万难，遂推诿而不复自任，未经赴部之先，仍当竭尽血诚，一力经理。如船只已修，水勇可恃，臣亦必迅速驶赴下游，不敢株守片刻。所有微臣办理错谬，据实直陈，自请治罪，并请特派大臣缘由，恭折由驿具奏，伏乞皇上圣鉴训示。谨奏。


www.xiabook.com



第二部分 与彭筱房曾香海 咸丰三年九月十七日（1）

   

	粤逆于八月二十二退出江西，过湖口后即分窜上下游，一破安庆，一据九江。比闻北陷黄梅，南扰兴国。此时大局糜烂，即使三城克复，秦晋无惊，而流贼之势圆已成矣。



	岷樵勋望日隆，全握兵柄，是意中事。鄙意欲练勇万人，概交岷老统带，以为扫荡澄清之具。近时各营之兵，东调一百，西拨五十，将与将不和，卒与卒不习，胜则相忌，败不相救，即有十万众在我麾下，亦且各怀携贰，离心离德。居今之世，用今之兵，虽诸葛复起，未必能灭此贼也。鄙意必须万众一心，诸将一气，而后改弦更张，或有成功之一日。昨已为书告邑人王璞山錱，又以书告岷樵矣。璞山亦有书抵我，痛夫江西七月二十四之役，湘勇阵亡者八十余人，又重以带勇者四人，大兴义愤，思报友仇而纾国难。兹将渠书并弟书二件，抄呈尊览。两人者，起意不同，而指归则一。现拟于衡州广募新勇，大加训练。



	前六月间，托魁太守所招之勇，邵阳各勇较胜于新化。后弟自省归，邵勇交塔副将带往醴陵防堵。昨在安仁剿江西土匪，一战而荡平者是也。新化勇则散遣归农矣。弟来衡时，闻新勇并未散，且屡来具呈禀请赴江杀贼，是以复行招集，现存二百余人。鄙意欲再招百五十人，合成三百六十，以符弟之营制。兹着新化勇数人回籍，令其自行招集，呼朋引类，或可得劲悍之卒，亦未可知。香海兄若素知新化健卒何处最多，或见此数人加以指踪，无取浮滑之辈，而求土作之类，是为至要！其途费业经议定：来时不给一钱，到衡之日，每人给钱三百文而已。此事各勇自能了之，两兄不管亦可。自新化勇而外，弟又欲招魁太守曾经训练之邵阳勇一营，计三百六十人，以为弟之亲兵。烦两兄与荫翁商妥，须择其精而又精者。荫兄无留上驷自用，而以下驷应客，至祷至感！其口粮银数，在衡操演，每日给予一钱；出征本省土匪，每日一钱四分；征外省粤匪，每日一钱五分。其为队长，哨长，以次雨加；养伤银：上等三十，中等二十，下等十两；阵亡恤银六十两。征本省土匪减半。弟若不出外，或交岷樵，亲兵亦如之。望两兄与诸勇晰言之也。此次初出，无所谓安家银两，在宝亦不能先给几日口粮，途费亦惟到衡之日，每人给三百文而已。



	抑又有请者，不难于勇，而难于带勇之人。带勇之人，第一耍才堪治民，第二要不怕死，第三要不急急名利，第四要耐受辛苦。治民之才，不外公、明、勤三字。不公不明，则诸勇必不悦服；不勤，则营务细巨，皆废弛不治，故第一要务在此。不怕死，则临阵当先，士卒乃可效命，故次之。为名利而出者，保举稍迟则怨，稍不如意则怨，与同辈争薪水，与士卒争毫厘，故又次之。身体羸弱者，过劳则病；精神乏短者，久用则散，故又次之。四者似过于求备，而苟阙其一，则万不可以带勇。故弟尝谓带勇须智浑勇沉之士，文经武纬之才。数月以来，梦想以求之，焚香以祷之，盖无须臾或忘诸怀。大抵有忠义血性，则四者相从以俱至；无忠义血性，则貌似四者，终不可恃。两兄平生物色，果有此等人否？如其有之，万望道达鄙意，礼请以出，非弟之私好也，为天下出也。弟之汲汲，尤在于此。



	与吴甄甫制军咸丰三年九月十七日






第二部分 与彭筱房曾香海 咸丰三年九月十七日（2）



	奉到手示，敬悉种种。动思补救之谕，谨当书绅；委用择人，听言察理二语，国藩阅历尚浅，不无迷失。然今岁在省，于武员中赏识塔将，实以今日武营习气，退缩浮滑，恬不事事，骄蹇散漫，如搏沙者之不能成饭，太息痛恨，求如塔将之血性奋发，有志杀贼者，实为仅见，以是屡加器许。此外亦乏亲信之人。至国藩所不许者，则有口同斥，千夫共指。论者或欲混黑白而颠倒之，齐巨屦小屦而一视之，则褊浅之衷，实不能平。今日天下之变，只为混淆是非，麻木不仁，遂使志士贤人抚膺短气，奸滑机巧逍遥自得，安得侍坐函丈，痛哭而一倾吐也！



	泰和股匪，初五日窜据安仁城中，初七日巳刻退出，初八日至江洲口。是夜二更，塔将督勇剿捕，一鼓荡平，想禀报已到矣。王璞山县丞錱于初八带勇往剿，至彼已见扑灭，即行返衡。十六日由衡起行归湘乡矣。彼自兴宁定计，续行募勇，为报仇起义之举，遂陆续遣其麾下之卒还湘，若者招行健士，若者制军器，若者备糗粮，若者归休料理行装，以为长征之计，业已分散四布。



	来谕谓贼由富池口围攻兴国，恐由通城径窜平江，嘱调王璞山带勇赴平江，为迎头袭击之师。■翁亦飞札饬调。国藩以璞山之勇业经四散，若仓皇唤集，非十日不能齐；调赴平江，非八日不能到；既到之后，此三百余人者，亦无济于事，不如听其在湘中耽搁二十日，号召义旅，兴办一切，齐来衡城操练月余，然后成军以出，或者犹有小补。此王县丞之不能遽赴平江也。



	来谕令张守荣组率师至平江。润农太守所带之兵勇本七百二十人，七月间省城防堵极紧，■翁调回道标勇二百名。昨九月十三，其麾下守备田宗全不服润农约束，又调回其所带之绥靖兵二百名往省矣。现在张守仅带勇三百名，而粤西群盗如毛，永州西南一带不能不留兵防守，是以辗转思维，仍令其驻防江永一路，此张守之不能遽赴平江也。



	粤逆由阳辛河窜入兴国，由兴国至通山、通城，即无水路可通。该匪未必肯尽舍船只，抛弃辎重。大队踵至之事，目下尚可无虞。惟分股四窜，勾结崇阳、通城一带乱民，攻扰南北交界各县，是意中事。现在塔将、王同知由茶陵回省之兵勇千三百余人，又有邹寿璋、陈文耀在浏阳守卡之勇四百余，皆可调平江。自浏自省，皆不三日而抵平也。惟自崖而返，画疆而守，兵勇习气皆然。来谕谓如贼未至平江，仍可往前进取，恐渠辈自嫌卑薄，不敢远征也。



	国藩回省之说，非不三思及之。惟目前与王璞山谋募练勇，兴举浩大，费用繁多。若在省城，耳目之间，动多触碍，不如避迹偏郡，捐资多则多募，捐资少则少募，张弛广狭，惟吾之所自为。且奉命办团查匪，而必在省干予兵政，本属越俎之谋，宜人之从而议其后，时位进退之际，亦当有其自审也。



	募勇一万，每月须费六万金。目下岷樵统带之楚勇、湘勇已四千矣。此间旧招新募，拟再添六千，如经费不敷，则先送四千，大抵十一月中旬乃可成行。不然，驱市人而使之战，鲜不败矣。



	张润农有用之才，然尚不如王璞山之结实可靠。璞山忠勇冠群，驭众严明，然局量较隘，只堪裨将。以视岷樵之智勇兼全，器局闳远，则非其伦矣。因垂询附及一二。






第二部分 与与湘潭绅士公信 咸丰三年九月二十日



	国藩移驻衡城，瞬历半月，公私平顺，足纾存注。



	章门解围，是近日一快心事。岷樵、廉访于桂林、长沙之围，两次保全，皆赖其力。而江右一城，四次轰陷，居然保此金汤，活一省之生灵，全东南之大局，其为功绩，尤无等量。以天心之简在，万民之跂望，即颁给关防，全畀兵柄，盖亦意中之事。惟是近日之兵孱劣极矣。当其调遣之时，东抽一百，西拔五十，卒与卒不习，将与将不和，及夫与贼相逼，各怀观望，胜则相忌，败不相救，虽以古来之名将，用今日之尴兵，亦恐无以变其习气。拟欲募勇万人，精练勤训，发交岷樵处自成一军，以为澄清扫荡之具。而敝邑王君璞山，因闻湘勇援江之师七月二十四日之战，带勇官及帮办之绅士阵亡四人，各练勇阵亡至八十一名之多，大兴义愤，驰檄邑中，欲率湘中子弟同往杀贼，以报诸友之仇而纾国家之难。璞山之与鄙人，起念虽殊，而指归则一。兹将渠来书及仆二书抄录呈阅，诸君子观之，亦足以见鄙志之所存。惟经费浩繁，库项支绌，全仗吾乡义士仁人捐输助饷，庶几兴举可集。



	贵邑为商贾辐凑之区，巨室殷户，甲于他乡。诸君子义声硕望，久为桑梓所推重。务望广为劝谕，宣扬鄙意，保全天下大局，乃所以保卫湖南，乃所以保守吾辈之身家也。自诸君子而外，尚有贤声著里闾，忠肝贯金右，贵邑不乏杰人，有为国藩素所闻知，未通缟纻者，有并为国藩不及访问者，务望道达微忱，助我一臂之力。其捐输章程，已有简明条例，兹抄一份奉呈。藩库实收已带来衡州行馆，银钱朝解则库收朝发，夕解则夕发，毫无留难。刻已有札催湘潭县督办，又有委员即日至潭守提。望诸君子善为办理，俱在有余之家，婉劝其奇零，中户概不抑勒。书不十一。


wwＷ．7wenxue.com



第二部分 与欧阳小岑 咸丰三年九日二十日



	初七日奉手书，以繁冗久不报，幸不咎也。江西解围，岷老得生，是一快事；然勋名日重，兵柄将归，弟所以有募勇数千往助之议也。



	劝捐一事，此间亦自有藩篱，过尔浅易，则小民有以窥朝廷之陋，而视名器为无足重轻。捐输本非民所乐从，即奏请别树一帜，遍札州县，委员守催，官样愈多，去题愈远；不若择好友较多、地方较富之县，以鄙人肫肫之意，宣布于人。精卫填海，杜鹃泣山，或者谅我寸诚，犹有一二起而应者，亦未可知。绅以通其情，官以助其势。其并无交好，官亦隔阂之县，则不复过而相问，非爱惜道学门面，亦实见官样文章之不足集事。刍狗已陈，斯民之厌弃也久矣。



	李九之徒招集二十余人，望即命之来衡，弟将以为亲兵。猎户不宜多招，但择其精者，招一二十人来衡，以为鸟枪教师。日直二百太少．即渐次加至三百亦可。均望代借钱数十千，资遣到衡，不必先动捐款。刘石渠大令既不能来，即亦无庸相强。



	“文案不宜多理”，伟论极精，即当遵办。贼自江省退出后，由富池口窜至兴国州，过通山、通城，即吾平江界矣。而岷樵之勇又闻有哗噪四散之说。茫茫世事，未知何日始有安居！专望台从不弃，惠然过我，畅所欲言，翘企翘企！



	与吴甄甫制军咸丰三年九月二十三日



	此间接得探报，田家镇于初十日又获胜仗。左季高书来，亦言江防尚属可恃。重以吾师之威望，或者全楚得以巩固，逆贼知难而退，扫数东下，亦未可知。惟兴国股匪，不免窥伺二通，震我巴、平，终属可虞。日内塔副将、王同知及邹寿璋、陈文耀之勇，计已先后行抵平江。平江令林秀三源恩忠勇奋发，胆识俱优。去年长沙、今岁南昌被围，该县均在四百里内外，加以征义堂之役，通城之变，两年之内，四次防堵，均能绸缪展布，有备无患。所募之勇，亦俱训练精强，缓急可用。夏间两番具禀，自请捐资募勇，出省杀贼。就南省牧令论之，林君盖有用之才，可与图功业者也。以塔、王、邹、陈之勇，济以林令之布置，贼若竟狂窜平江千山万险之中，守御当可得力。惟崇阳、蒲圻亦属密迩，南勇未必越境，北省尚有兵力分守此路否？深以为念！



	国藩在衡，近尚安静。安仁余匪，剿捕将毕，不至再有滋蔓之虞。惟粤西群盗如毛，迄无静宇。顷龙翰臣学士修一密折，专丁送至长沙，求骆中丞转递入告，自是备陈贼情，与地方大吏意见不合而为之。龙君非不晓事者，亦足以见岭南之兵难，方兴未艾也。而吾永、郴南路之防，乃一日不可以少弛。国藩在此，拟壹意练勇，大之则分送岷樵营中，助渠爪牙之选；小之则备潇湘上游不时剿捕之用，无效粤中旧辙，大股虽去，而余波未息，亦足少分大吏之忧。第经费浩穰，鄙意不欲取之藩库，以是弥觉其难。王璞山县丞回湘招勇，已去八日耳，须再耽搁半月，乃可前来。渠以报仇兴师，与国藩意指本别，然正可借其义愤之情，以作吾士卒之气。第事不遽集，若贼于十月逼我楚疆，则此项人尚未可恃。十一月中旬以后，方有头绪耳。



	今岁援江之湘勇，管带者如郭筠仙太史、朱石樵刺史、夏憩亭观察、罗罗山教谕皆难得之才，比想皆至田镇、兴国等处。若至鄂中，吾师幸青眼视之。夏、朱本系属吏；郭、罗则部下绅士，虽一介书生，实学识过人，可与谍军事者也。视张润农、王璞山皆迥出其上。



	昨读左季高书，似有决计还山之意，不审尚可絷维少留否。若其决然舍去，则幕中恐无名手，巨细皆荩筹躬亲，尤以劳扰。



	岭东营守备周云耀、桂阳千总杨名声二人，皆湖南武弁第一流人也。


www.56ｗen．ＣＯＭ



第二部分 与朱尧阶 咸丰三年九月二十三日

下 & 书 & 网

	湘勇在外，殊得嘉誉，郴、桂一带，多称仁义之师。江西七月二十四之役，虽阵亡八十余人，而勇敢之名已大震于匡庐彭蠡之间。鄙意欲于湘乡县城建立忠义祠，祀谢、易、两罗之主于中，而诸勇亦得附祀予两厢，以慰死者果毅之魂，而作生者忠奋之气。其于扶树风声，激发士气，盖未必无小补焉。求吾兄专董其事，捐资择地，鸠工庀材，概求大力经营，或择一二好友襄办，惟兄举贤以自逸也。



	闻南门节孝坊旁有户书张廷营大宅，已籍没入官矣，即以此地改作最好。至劝捐助费，弟先出钱二百千以为之倡，贺石农钱百千，业经面定。此外岚暄、膏如诸兄，皆须捐助，求兄代致鄙意。惟每写一家，须从五十千起，太少则不必写，恐奇零过多，难于刊碑。工程大约需钱千串，其祭祀久远之谋，尚不与焉。规模仿河街潘氏祠：门外为牌坊之状，彼所谓“紫岩第”者。此刻“忠义祠”三字，将来钱多，尚须建一石坊，以壮观瞻。其内建一大厅，如庙宇正殿，两厢如两庑，以宏敞坚实为主。如钱实不敷，弟再添捐，屡添不宜，一添可也。同邑诸义士仁人，烦兄为我致意，不必多请首士，不必写立捐簿，但凭一诺而事已集矣。并恳代告苹洲父台，督成此举。石樵兄虽已远出，亦须捐钱百千，先代借去，请渠归款。木石各料，不可草简。监工者，尤须择一廉明贤干者为之，务祈兄慎选也。



	与刘韫斋咸丰三年九月二十四日



	江西围解，逆贼上窜田镇，江防闻已被贼攻毁。连日北风不息，鄂中情事，殆不可问。甄甫先生为当世贤者，时势太迫，仓皇失措，如何，如何！由鄂至湘，一湖仅隔，溯流南窜，亦意中事。所幸长沙近日饷项差裕，油盐煤米，亦有储备。内兵外勇，尚可凑聚万余，坚守会垣，或足自固。惟外府州县、恐效江西故辙，仍有分窜四裂之患。眷言桑梓，可胜长虑。阁下伟画硕谋，久深钦企。为今之计，应如何阻截江路，俾此贼纵来会城，而沿江上下，吾尚有以御之，不能任其单舸叠艑，往来自如？贼既以船为巢，则湘潭、常德必其所垂涎之地，应如何先为布置，保此二处？务期鸿筹密虑，开我不逮，至幸至望！


wwＷ、xiabook.com



第二部分 与江忠源 咸丰三年九月二十四日



	国藩现添募湘、宝二勇，拟认真训练，大之则发交湖北，备左右之前驱；小之则留存吾乡，剿南路之土匪。特经费不敷，藩库既无可提用，劝捐又百无一应，以是迁延瞻顾，不得放手一办，真所谓局促类辕下驹者也。



	逆匪由富池口窜入兴国州，未免窥伺二通，震我巴、平。比已派塔将带宝勇八百，王初田同知带道标等勇四百，又有湘勇五百，益以林秀三自带之平勇，贼若由城来犯，守御当可得力。田镇江防，闻尚严密可恃，惟由通山窜入崇阳、咸宁一带，为北省拊背之患，不知曾否分兵防御？幸分股未多，未足深虑耳。贼即不扰湖北，足下带兵东下，亦鲜可用之兵。且今日将弁习气，自守备以上，即已骄蹇散漫，难可使用。足下威□日隆，倚畀日重，不能不常与此辈相接对，纵不惜诎身抑志，委曲求全，而灭贼之具，一无可恃。犬羊烂漫，南北四布，何日果可扫荡而廓清也？每一念及，太息无已。



	与王璞山咸丰三年九月二十四日



	新招之勇未经训练，断不可用。今年六月援江之师，即前车之鉴矣。足下或在大吏前言明此层，至少亦须训练一个月。以即日带来衡城，大练同训为要。即十分紧急不能来衡，亦宜在本邑训练。纵使湖北有失守之信，亦不可以不练之卒，仓皇出而应敌也。练至一月以后，即举旗长征矣。


wwＷ、xiabook.com



第二部分 与骆龠门中丞 咸丰三年九月二十四日



	岳州来禀，田镇已破，鄂省十分急迫，我省也十分吃紧。然兵力既薄，将弁又怯，不如专守省城，犹有几分把握。若再分兵御岳州、临湘一带，则我兵尚未到防，逆贼恐已上窜，陆路即能堵御，江路仍是空虚，徒有御贼门外之名，恐蹈内外两失之实。再四思维，只忍心置岳州于不顾。



	现在省中守城之兵，尚有四千余，银米煤盐，俱用敷三月及半年不等，火药军械犹为富饶。城外无民房、树木遮蔽，枪炮等具易以攻防。其理其势，俱可坚守，较之去年之长沙，今年之南昌，初基盖有过之。至于外间援应之兵，侍在此有舍弟一营，及招回之新化勇一营，益以周凤山、储玫躬之勇，侍俱可带往，共为一枝。王璞山近日回湘添募壮勇数千，可以立集。渠顷有信来，言日内走省谒见台端，其添募之多寡，军械之立办，赴省之迟速，想老前辈已熟商而面谕之矣。此外兵之又一枝也。塔、王、邹、陈之勇，现赴平江，防分股之入窜。若贼果直犯省垣，可星速召回，此又一枝也。夏、朱、郭、罗之湘勇，侍当专使往催，竟可不奉江省之令回湘赴急。即使岷樵不克分身，约计外兵亦近万人，可将此贼痛剿一番。细筹全局，似不至遽形坐困。老前辈曾经阅历，当益有成竹也。



	田家镇有兵勇五千，绸缪四月之久，尚不足恃，则岳州此时竞可忍心置之，不必为无益之防御，并力守省，犹较稳实耳。事即紧急，塔、王自可即留省门，扎营城外，以保靖、永定兵，合二滕之道标勇扎一营；塔之宝勇扎一营。其营盘基址、有三处最要紧；一为蔡公坟前，邹寿璋营址也；一为北门外东边高坡菜园前，宝勇营址也，一为妙高峰前，舍弟营址也。此三处占住，他处无甚足虑。


 



第二部分 招某绅耆书 咸丰三年九月二十四日



	启者：



	国藩奉命帮办团防，查拿土匪，受任以来，夙夜忧惧，恐见闻不广，思虑不周，孳孳勤求，冀得乡邦贤士，不我遐弃，肯辱惠临，藉以博采周咨，用匡不逮。故或奉书促驾，或倒屣迎宾，延揽英豪，咨诹善道，耿耿此心，想蒙谅也。有自某处来者，具道大兄之为人公正老成，乡闾共式。国藩心焉慕之，道里寥远，末由亲晤，快领麈谈，我劳如何。方今贼氛浸急，江波不靖，鲸鲵穴于金陵，蛇豕突于楚境，普天民庶，莫不发指訾裂，此正志士慷慨击楫之秋，贤者仗策行筹之会也。



	国藩不肖，妄欲招勇数千，亲加训练，整饬戎伍，扫荡群凶，上以纾圣主宵旰之忧，下以拯生灵涂炭之苦。而军饷不继，筹画维艰。现今移驻衡州，一应事宜，尚未就绪。意欲借茅茹之汇征，为梓桑之保障。大厦非一木所支，宏业以众智而成。苟其群贤毕集，肝胆共明，虽金石而可穿，夫何艰之不济？伏望足下即日束装来衡，藉慰渴思，兼资商榷，幸勿以国藩为不足与道，裹足不前也。时艰孔急，翘企良殷。



	与严仙舫咸丰三年九月二十五日



	顷奉赐函，藉悉夏杪由间道旋桂，兴居康吉，调卫增绥，至以为颂！



	逆贼穴踞秣陵，兼巢镇、扬，负隅之势，不遽弃去，凡在有识，皆所共料。独怪其分股四出，西围章门，北窜豫晋，连樯三千艘，飙驰二千里，众不为不多，力不为不强。精锐既分，则江南三城，宜益寡弱。闻诸人言，见诸奏牍，皆云南京之贼，仅存数百；扬州之贼，食尽援绝。而向、琦二帅，卒不能设法收复，此诚不可解者也。



	欣老既负重名，许公亦夙娴韬略，而半年相守，一筹莫展。揆诸事理，尤所难明。江西本无先事之备，又乏军旅之材。岷樵先日入城，粤逆次日继至。安危之机，冥冥者若有预为安排。顷已于二十二日解围，岷老勋名日隆，物望攸归，帝简亦属，即特颁关防，全畀兵柄，盖亦意中之事。鄙意欲募勇万人，勤加训练，发交岷樵，以为扫荡澄清之具，而变孱兵劣弁之习。愚计粗定，方拟号召健卒，兴办军械，而连日下游消息，益无佳语。贼自南昌窜出，即据九江。金陵之贼，又分数千攻陷安庆，进舟裕溪，窥伺庐郡、新省，九江之贼，亦分千艘，由富池口入阳辛河，攻陷兴国、通山、通城，及吾省之临湘，巴，平皆为震动矣。尤可伤者，鄂省自五月以来，即于广济之田家镇，严设江防，编木为排，横截中流，旁列油篓，垒石为墙，上留炮眼，以施枪炮。两岸扎营以防，陆路屯兵勇五千人以为重镇。文武贤干，多萃于兹，以为御贼门外之道，冀固南北二省之防。自三十、初一、初十等日，屡次获胜，贼多损伤，至十三日卯刻，竟被群贼攻毁，焚烧营盘，兵勇冲散，徐道、张道不知下落，岷樵及唐子方廉访已兼程回护鄂城。



	北省以全力防御田镇，此险一失，省城兵力极单，饷项支绌，居民及在官人役迁徙一空。张制军以十六日赴山东任，新督吴甄甫先生初七自长沙起行，十四始抵鄂城。人地极生，抚藩又不足与谋。鄂之为鄂，岂堪设想！不特鄂也，湘之去汉，一湖仅隔，北风若利，三日可到。国藩日内既虑北省，为甄翁及岷樵忧；又虑南省，恐吾乡复寻去秋之盟也。幸六月以来，守备粗具，饷银足支三月，煤米等项足支半年。城内各兵四千有奇，练勇分布各处者，尚有三千余人。省垣有警，弟即带勇入援。湘中尚可撑持，较北省差有把握耳。所虑水路无兵，逆艇实多，沿江上下，往来自由。或以一股扰我省会，牵我大兵，而以分股旁窜近水郡县，如江西瑞州、饶州近事，掠其民而蹂其地，披其枝者伤其心，生民涂炭，力难兼顾，此其可为长虑者也。阁下伟略匡时，远轶侪辈，枌榆之急，谅所愤切。倘有深谋秘计，足纾目前之难，望无惜飞书详告，开我愚蒙，望切祷切！


www.56ｗen．ＣＯＭ



第二部分 与彭筱房 咸丰三年九月二十六日



	自弟发书不数日，局势又大变矣。湖北田家镇之江防，已于十三日被贼攻破。武昌事急，长沙警报日至。万一省披复如去秋之事，弟仍当前往援应。



	操演之口粮，以勤惰为增减，容当试行。带勇之人，诚如来示“不苛求乎全材，宜因量以器使”，然血性为主，廉明为用。三者缺一，若失■■，终不能行一步也。



	与骆龠门中丞咸丰三年九月二十七日



	侍二十四夜复书，言岳州竟宜忍心置之不顾。前此奉寄之书，亦屡言邹寿璋、陈文耀数百之勇，不足以堵大股数万之贼，徒教之奔溃，而挫我声威，是以派往平江，防山隘分股之贼较有把握。顷来示，已改派往岳。鄙意以众寡太悬，恐其必逃无疑，求老前辈仍令回省城，扎营城外，与宝勇相联络，或者犹可收其用。侍非私于邹、陈之勇，即道标之勇，保靖、永定之兵，侍昨信亦言其不可往岳，即塔、王同去，亦尚单薄，必致冲散。陆立翁九江之堵，张石翁田镇之防，皆前车之鉴。明知其无益而姑试之，似不必也。



	鄙意为今之计，内则坚守一城，虽贼临城下，而必有可保全之具；外则筹兵往援，与之决战，一面设法水战，以防此贼分船掳掠近水府县。拙计大局如此，望老前辈与诸君子熟商见示。



	与省城司道书咸丰三年九月二十七日



	奉到二十五日公函，嘱弟带勇晋省，恳挚盛意，敢不敬从。惟弟将此事规划大局，已尽布于连日寄中丞各书矣。兹复陈区区，求诸君子筹之焉。



	省城饷项及煤米等具，尚可支持数月，城内守垛之兵及游击之兵，亦经早为筹备。贼匪若来，似尚可坚守无虞。弟所虑者，不难于坚守一二月，而难于驱之使去；不难于城外与之相持，而难于河下有以攻其船而夺其所恃。贼此次来湘，必于近河安扎营盘，与河下之船联为一气，缓则乘便进攻，急则退居水次，以舟为巢，间分数百号船游奕沿湘上下，湘潭、常德、衡州等处，皆将分股掳掠。城外之兵勇，纵使援师日集，求与之一战而不可得，不过三月，城内乏饷，即成坐困之势。鄙意未曾被围之前，先谋解围之法，须筹其所以攻毁其船者，无使其扬帆鼓楫，来往自如，而后可冀其逐去也。刻拟赶造木排与之水战，其法编杉为排，宽约七尺，长约丈有五尺；剡其两头，以便劈水疾行；前后安放两轮，如翻水车；旁施两桨，头尾置柁，顺逆皆可驶行；置大铁钉于头，以便冲击逆船；上置帐房一架，如京师所谓西洋房子者，顶及四围皆用夹布，每日三次浇水，以御枪炮；彼船高仰，我排贴水，枪炮仰攻则远而劲，俯放则子易落，其利一也。排身吃水既透、帐房亦极渍湿，贼之火弹、火球，烧我不能燃烈。我之火箭、火球，近船即可焚放，其利二也。我勇在排，退则落水；贼若登排，不得不尽力死战，可救奔溃之积习，其利三也。每排之费不过二十两，造排百架，工不满一月，费不过二千，工价俱省，其利四也。每排仅雇一舵师，二桨手，余皆用寻常兵勇，盖排身稳实，不虑荡摇，不必习惯之舟师，而可驱之于水战，其利五也。



	弟日来筹思，专在此事。诚使咄嗟办此，可用火箭、火球烧其船，可用抬枪、大炮击其人，可以轰翻小船，可以冲穿大船，但能击破贼船数百号，彼失其恃，或可少免近水州县四出掳船之患，省城亦有解围之日。愚见若此，伏求各位大公祖深思熟计，如其利一而害十，则不必兴办，即候详示。倘或害少而利多，则求迅速示复，俾得星夜赶办。一月以内，弟可统领此师顺流而下，必且与此酋鏖战一场也。造办此事，须由省中取银三千两，取炮六十尊，抬枪八十门，火药一万斤，大小枪炮子万斤，火绳一万盘，火罐、火箭、火球各二千件，均须于三日内运解出城。不然，恐贼到不能运送也。去年犹有外援可望，今年若来，则外省无一援兵，全恃本省之人自战、自守、自备。陆路自备，水路自保，省城自顾，外县皆须一一筹及。若俟贼到之后，头痛卫头，足痛治足，临时枝被节节而为之，则不特茫然无措，而省城亦终有坐困之道，此国藩所深思而长虑者也。



	现在塔、王、邹、陈之勇，保靖、永定之兵，谅已次第回省。王璞山在省，想中丞已面谕其带勇晋省矣。此外，又有所谓张崡屏、杨承义三厅之勇者，又有所谓戚少云新招新宁之勇者，又有朱石樵援江之勇二千，弟已专差调其回湘矣，又有张润农处，中丞亦札令另招千人，合之储、周及衡之勇，盖已不下万人。弟所虑者，不在外援之太少，而在粮饷之难继；不虑新勇之不集，而在乌合之易溃。诸大公祖智勇深沉，未知以鄙言有当万一否也？如其可采，则各勇到省，尚须留其精锐，汰其浮弱，乃稍可用。养勇之难，尤甚于兵，非一言之可竟。



	与骆龠门中丞咸丰三年九月二十九日



	王璞山即日能招勇扎营城外，甚好。惟新集之勇，器械不齐，技艺未娴，恐见贼难免奔溃，除先招千名外，后招者似宜精选。璞山虽有忠勇之气，欲驱此数千市人而赴敌，则实为难信。鄙意欲调回邹、陈之勇，与璞山合成一营者，以其略经训练，或不至一哄而散耳。



	统计目下要务，约有三端：一日城内坚守；一日城外扎营，通接济之路；一日筹备水攻，无听其船只往来自如。三者苟备，则此贼不能得志。侍所拟之排，现赶造样子，未知果可用否也。



	与骆龠门中丞咸丰三年十月初一日



	岳州、湘阴、平江既纷纷请兵，而上游则郴州请兵防广东星子之匪，茶陵请兵防江西安福之匪。目下省城兵力之单薄如此，人心之惊皇如彼，似不得不专卫省城，而他处则一切忍心置之而不问。明知此非正办，然外鉴田镇之覆辙，内顾弁兵之怯弱，不得不为寒乞，规模犹觉稍有把握。此侍所以屡书言岳州宜置之不顾者也。先到荆州，亦贼人恫喝欺人之故智。侍策此贼回窜江西者十之六，窜长沙者十之四，荆州则未必去耳。



	妙高峰地势最好，贼若占据，则难于攻逐；我若先占，则联络白沙井、蔡公坟三营为一气，既据峻隘之地，又通接济之路。鄙意欲令王錱、邹寿璋合扎妙高峰、白沙井等处，而附之以新招之湘勇，令城内勇干将弁，如塔协等带勇扎蔡公坟，庶不致于立溃。屡书言及，不知鸿裁以为何如耳。






第二部分 与吴甄甫制军 咸丰三年十月初四日

下 & 书 & 网

	日内缺疏笺敬，因前两函未蒙复示，恐驿递遂有差误。又此间纷传北省于十八日围城，文报不通，已喧传十日矣。顷始闻其谬妄，知贼船停泊汉口、塘角等处，而省会尚未被围。吾师莅任未二日，遽闻田家镇之失。鄂省以全力扼防，彼处精锐之卒，贤干之员，皆萃于兹，一旦失其所恃，吾师又新到。



	南省截留五万之饷，未知日内已到否？即到亦不敷一月之用。江廉访不知已抵省否？每念国家大局，师友情谊，良不知所以为计，不知所以置怀也。



	南省亦甚惊惶，省城兵勇已足坚守。近又调兵三千，募勇数千，城外扎营，亦未嫌其单薄。惟水路绝无御备，国藩拟在衡制造木排，兼改船只，每船安炮二三位，以防江路。恰好广西解炮二百尊，即在衡截留。但排即造成，亦止可为湘水上下之用，若放入江湖，则排身太小，不能大用。即用小船改造，亦不可为洞庭以下之用。而以长沙之兵勇，度长沙之人心，亦且自治不给，竟不能谋兴鄂省救援之师，遥望师门，但增悚仄。



	北省日内景况何似？兵勇共有几千？望饬抄示文报一二。此间传言，顺德、大名失守，山西平阳、泽、潞并皆失陷，不知信否？亦求示知。侧身北望，可胜长叹。






第二部分 与骆龠门中丞 咸丰三年十月初五日

．

	吴甄甫先生来咨，令张润农太守、王璞山县丞带勇前往鄂省救援，其文云“武汉之咽喉不通，即南北之血脉不贯；北省如此，南省势成痞症。不得不急思拯治”，自是至当不易之论，想尊处亦必有咨兼有专函矣。侍日夜筹及援鄂一层，一则以饷项无多，一则以水路无备，故屡思与老前辈商而终不敢轻发。然细思武昌苟失，则西制荆襄之命，东固建业之根，长江三千里，遂使此贼封而有之。章奏无由上达，朝命莫能下逮，不数月间，吾辈遽恐隔置化外，岂不痛哉！以是反复筹维，又不得不出于援鄂之策。盖鄂省存，则贼虽分窜来南，长沙犹有幸存之理；鄂省亡，则贼虽不分窜来南，长沙亦无独存之势，特少延数月。唇齿利害之间，此不待智者而知也。



	侍前所谓要务三端者：城内坚守，止须四千人；城外扎营，亦止须四千人，非谓四千遂足鏖战也，但使有一路可通，不使贼兵合围，则战守皆有可恃，不必屯兵万余，以待贼之至也。其水路筹备一端，则听侍在此兴办，老前辈不必分虑及之，断不可又派员别为措置。如省城外内仅留兵勇八千，则此外兵勇，似可分三四千援鄂，望鸿裁与提军及司道诸公熟商。



	王璞山之勇，止令其招三千，尊见极是。盖多则难精，即招至三千，已恐其不精矣。鄙意璞山本营及新招之勇，并康、杨已回省之勇，与罗、李、邹将回省之勇，数项湘勇，严汰慎选，只须存四千人，斯为适用。盖信其可用者，惟罗罗山、王璞山、邹岳屏三营，久经训练，确有几分可靠。此外，则新集之卒，殊难深信，求老前辈传罗、王、邹三人到署，相与熟计。或留千余守省，而令璞山率三千人援鄂，则面面俱到，尚觉妥叶；若璞山新募至一万，或少亦四五千之多，则无论不尽精锐，口粮亦断不能敷，器械亦断不能齐，是不可冒昧也。侍另有书与璞山，已将鄙意告之。自湘勇而外，凡省城所招勇，皆宜严为简汰，鄙意以八九千防南，以三千援北足矣。侍非不知兵勇宜多，恐两月后，无饷可发也。愚拙之见，动辄累纸渎陈，惟冀鉴察。


wwＷ．7wenxue.com



第二部分 与王璞山 咸丰三年十月初八日

www.ｌzuoＷeＮ．ＣＯＭ

	荆、襄扼长江之上游，控秦、豫之要害，诚为古来必争之地。然以目前论之，则武昌更为吃紧。盖贼首既巢金陵，近穴镇、扬二城，远处所宜急争者，莫要于武昌。昔人谓江自出蜀以后，有三大镇：荆州为上镇；武昌为中镇，九江次之；建业为下镇，京口次之。今粤逆已得下镇矣。其意固将由中镇，以渐及上镇。闻九江、安庆近已设立伪官，据为四窟。若更陷鄂城，上及荆州，则大江四千里，遂为此贼专而有之。北兵不能渡江而南，两湖、两广、三江、闽浙之兵，不能渡江而北，章奏不克上达，朝命不能下宣。而湖南、江西逼近强寇，尤不能一朝安居。即使贼兵不遽渡湖南窜，而沅、湘固时时有垒卵之危。然则鄂省之存亡，关系天下之全局固大，关系吾省之祸福尤切。鄂省存，则贼虽南窜，长沙犹有幸存之理；鄂省亡，则贼虽不南窜，长沙断无独存之势。然则今日之计，万不可不以援鄂为先筹，此不待智者而决也。足下义气薄云霄，忠肝贯金石，望率湘勇三千，即日渡湖而北，与岷樵、石樵之师相合，力保鄂城，以固全局，则不特湖南受其利，天下实有赖焉。惟近日省局支绌，处处皆须节省慎重。即以三千勇援鄂，一切用费，不宜过二万金，乃为妥善。国藩六月招楚勇一千，湘勇二千，赴援江西，共用去二万二千有奇。在家初出之途费，起行月余之口粮，及兴办各件之杂费，与朱石樵、郭筠仙另支之储款，皆在其内。此次湖北行程较近，天气较好。足下办理若能少此更妙，至多亦不宜过二万二千也。



	前者足下欲募勇二千，往报湘人七月之仇；国藩欲添勇数千，往助岷樵一臂之力，两书往还，不谋而合。厥后足下来衡，面商大概规模，约定饷需不必支之藩库，器械不必取之省局，足下自许，可劝捐饷银一万，可私办军装数项，盖以为此吾辈私兴之义举，非省垣应办之官事也。嗣足下二十二书来，言二十四走省请饷一万，仆已讶其与初议相刺谬矣。适会田家镇之败，鄂省大震，长沙戒严，中丞命足下带勇防守省城，仓卒兴举，一切皆取之于官，此则局势与前议大变，止可谓之官勇，不得复谓之义师也。既为官勇，则值此官项支绌之秋，不得不通盘筹划。目下兵勇万余，倾库中所藏，仅付两月之需。而足下寄来禀稿，乃云须再发银二万，各勇须预支月半口粮，将来招足万人等语。是则足下未能统筹全局，不知措饷之艰难也。又云帐房三百架，硝磺等项，委员解县。招勇本以援省，而多此一番周折，是亦足下阅历太浅，不善省财、省力之咎也。仆素敬足下驭士有方，三次立功；近日忠勇奋发，尤见慷慨击楫之风，心中爱重，恨不即游扬其善，宣暴于众，冀为国家收澄清之用。见足下所行未善，不得不详明规劝。又察足下志气满溢，语气夸大，恐持之不固，发之不慎，将来或至偾事，天下反以激烈男子为戒，尤不敢不忠告痛陈。伏冀足下细察详玩，以改适于慎重深稳之途，斯则爱足下者所祷祀求之者也。



	刻下康、杨带回之勇千人，罗、李与邹将归之勇亦千余，合足下之三千，计会城共有湘勇五千余人。若足下能带三千，毅然援鄂，则省城所存之二千余，宜酌量裁汰，止存千余为妥。若足下不往援鄂，尤宜大加裁汰，止存二千余为妥。然以足下之志之识，亮必慨然以援鄂为己任也。其存省之兵，望一概用坐粮之例，每日一钱，盖行粮本过优，亦宜与往鄂者示有区别耳。古来名将得士卒之心，盖有在于钱财之外者；后世将弁，专恃粮重赏优，为牢笼兵心之具，其本为已浅矣。是以金多则奋勇蚁附，利尽则冷落兽散。昔尝与岷樵细论此层，兹更为足下进一解焉。






第二部分 与夏憩亭 咸丰三年十月初九日

下…… 书 ……网

	日内因下游警报沓至，思欲制造木排，以防江路。制器之法，夙未讲求，骤与兴办，动多龃龉。逆匪窥伺荆、襄，远规秦、蜀，是意中事。惟闻分船溯汉之后，而塘角、大别之际，尚复大舸蔽江，游弋自如。武昌虽不被围，而已岌岌有坐困之势。鄙意今日之计，不能不发兵援鄂。鄂省存，则江西、湖南可犄角以相援；鄂省亡，则江西、湖南并如虎狼之据我门庭，而谓闺闼得须臾少安，无是理也。已屡书与中丞商及，不知日内已有援鄂成议否？



	甄甫先生来咨，命璞山率勇前往。璞山血性过人，忠勇奋发，料应气吞云梦，慷慨长征。惟其近来言行，未尽妥善，弟恐其稍涉满溢，或致偾事，昨已为书规之。更望阁下面与深论，奖其忠劳，而匡其未逮。在省官绅中，有能毅然请缨，偕璞山同往救鄂者，亦望殷勤劝驾，相与扶助大义，共赞忠勋。若阁下怜邯郸之危急，为充国之自行，甫脱援江之甲，又据救鄂之鞍，则义声一振，从者如云。此北省官民所祷求，岷、筠、石樵诸君所盼切，弟所急欲推毂，而不敢强焉者也。



	弟身虽羁衡，心系省会，所以不往省垣者，具详前复方伯公函中。近又悬系鄂省，顾天下之全局，念师友之私情，盖关系者极大，想阁下亦同此焦虑也。






第二部分 与吴甄甫制军 咸丰三年十月初十日

下 & 书 & 网

	初五日接到二十八日大咨，令派张润农太守、王璞山县丞带勇往援。细思此贼若窃据鄂中，则上攻荆、襄，远规秦、蜀，皆意中所有之事。诚使如此，则长江万里，专为贼有，北兵不能渡江而南；两广、两湖、三江、浙闽遂若隔置化外，而湖南唇齿之邦，尤不能须臾以安。鄂省之安危，予天下之关键既大，于湘省之祸福尤切。自奉来咨，即日发书与中丞熟商，并有书与徐方伯、夏观察矣。惟张润农业由衡回新田招勇，新集之卒，兴办一切，仓卒不可遽就；即就矣，而自新田至长沙已近半月行程。润农之为人，行过其言，亦恐迁延，不克星驰前赴。是以专为书与王璞山，令其率湘勇三千，即日往鄂。顷尚未接中丞、司道及璞山回信，未审定议援鄂否也？



	璞山前欲招勇二千，为湘人报七月之仇。国藩亦欲招勇数千，为岷樵添一臂之助，已有成议，将兴举矣。适田家镇之变，下游警急，长沙戒严，中丞命璞山招勇防守省垣。顷闻业招三千，即日可到省城。故国藩嘱其率以往鄂，若其定议，大约十五前可以启行，十日可抵武昌也。璞山驭士有方，血性耿耿，曾邀吾师赏鉴。惟近日气邻盈溢，语涉夸大，恐其持心不固，视事太易，曾为书规之。兹录呈一览。吾师用其长而并察其不逮，俾得归于深稳之途，幸甚！


www.xiabook.com



第二部分 骆中丞 咸丰三年十月十一日



	 



	接奉初九申刻手示，并咨到寄谕，敬悉一切。援鄂自是正办，尊见极是。侍前信痛切言之，而不敢决者，以侍既不能回省，则虽发此议，仍应阁下裁定。今得老前辈主持，赴鄂之见甚坚，全楚幸甚！天下幸甚！谕旨饬办之件，即能赶紧办到，犹为人臣者稍尽微悃之一端。望即催王璞山带湘勇三千，星速起行，至要至恳！惟谕备炮船，仓卒实难兴办。敝处所拟之排，止堪湘中之用，若以放于重湖大江，则排身短小，难压洪涛；若因此式推而大之，则行动笨滞。又夏憩亭兄所谓“以之堵御则有余，以之转战则不足”者也。且连日大雨，即搭一厂而不可得，而造排更难就役。计造备百排，教练千勇，非两月不为功。即成矣，又不克援鄂之用。智虑短浅，只增愧愤。自排而外，或另筹炮船，如小■钓钩之类，而民舟既不能多雇，水手又不习战阵，以视三五千帆之贼艘，多寡既悬，勇怯随之，或且弃舟潜遁，此舟船只，仍以资贼，此亦意中之景态，非好为过虑也。再四思维，如何而可，不特钦奉谕旨，奠能复奏；而贼樯横塞江汉，将何以驱之使去？东南全局，桑梓深忧，岂堪设想！老前辈焦虑之余，当有至计。现拟如何复奏，即求飞示。



	与吴制军咸丰三年十月十四日



	接奉大咨，令派兵勇赴鄂。初十日奉呈一函，言令王璞山带勇三千往援，想已收到。



	顷得中丞回信，与国藩意见相合，大约日内可起行。惟带勇之人，实难其选。璞山血性过人，而才器难以驭众。前将三百六十，则恢张有余；今加至三千，则恐照料不周，前已将信稿呈阅矣。此外，官场如平江林令，代理兴宁之孙令，颇能自将一军，而仓卒不能调遣。国藩昨已书嘱夏观察带兵一行，而省垣需才，恐不果行。绅士中亦有数人可用，目下俱以他务不得往。到鄂以后，将湘勇交朱石樵刺史，或少得力耳。



	吾师昨咨中丞，请南省筹拨银二三万解鄂。现在有委员解广东饷银十万往江南大营。国藩思天下大局，能通南北之咽喉者惟鄂，能扼长江之中枢者惟鄂。此时之鄂，视金陵更为吃紧。武昌兵勇近万人，万一饷需不继，一旦溃散，岂复可问！已函商中丞，竟将此项粤饷，全解鄂省支用。权其轻重缓急，不得不出于此，或由中丞奏，或由吾师奏，想朝廷亦必深谅也。


wwＷ．7wenxue.com



第二部分 与刘孟容 咸丰三年十月十五日



	伯母已得安葬，甚善！四方多故，早为封树，即亦无复它虑。



	岷、筠两君，国藩日日系念。今辰得筠仙书，知已自黄陂与岷樵分手，遂得南旋，想已安抵梓木洞矣。惟岷老之师，尚在汉阳、德安一带，未得渡江，退保武昌，兹以为系耳。



	璞山在衡与国藩约，共招勇六营，往江南杀贼，将报湘人七月之仇，兼助岷樵一臂之力。其饷银军装，皆将劝捐自筹，不欲取之省局。所以别于官军，自成一枝义旅也。厥后璞山归湘，即往省城取饷，盖与初议异矣。适会下游警急，中丞嘱璞山带勇晋省防堵，此则局势与在衡之议大变，自有格例，未可意为伸缩。而璞山请饷请器物，多不中程，以是省局上下，大滋物议；而璞山语言意气，又多不检，以是訾议其短者，评讥日入于吾之耳，书函日入于吾之目。国藩昨为一书，规箴璞山，未知老璞能细味而曲从否？仆盖爱之深而思毖成之，非以文吏常谭，挫其锐气也。鄂省事棘，万不可不发兵往援。自璞山外，殆罕有请缨自行者，而此老虽锐以自任，左右无能夹辅之人以助其义气而弥其缺失，是用隐忧。老弟当亦同此悬悬也。



	树堂九月已归去，吾弟能来此一存视否？吾不愿闻弟谭宿腐之义理，不愿听弟论肤泛之军政，但愿朝挹容晖，暮亲臭味，吾心自适，吾魂自安。筠老虽深藏洞中，亦当强之一行。天下纷纷，鸟乱于上，鱼乱于下，而容、筠独得晏然乎？阅吾弟与岷樵书稿，抑所谓肤泛者也。岷在江西与邓厚甫大不协，张中丞常以此等议论劝氓老。尊书之旨，盖相去不远，独文词深美，遂跻古人。国藩入世已深，厌阅一种宽厚论说，模棱气象，养成不白不黑，不痛不痒之世界，误人家国，已非一日。偶有所触，则轮困肝胆，又与掀振一番，非吾弟亦无以发吾之狂言。


www．Ｌｚｕｏｗｅｎ．ｃｏｍ



第二部分 骆中丞 咸丰三年十月十六日

.  

	水师无备，尊处复奏，如何着语？敞处所办木排，万不可以入奏。盖初七试用时，下水及横渡尚可行，上水则极迟笨，急思小为改换，造成数架，以试能上水与否，而日内大雨如绳，昼夜不止，至今未续造成，竟不克赶紧一试，闷极郁极！且就使果堪一用，而当初造意，止为湘江起见，排身短小，不利江湖。前书业已奉闻，现在刻日办此，如竞不足用，亦宜设法买船改造；若遽以排入奏，则将来无可试验，反蹈欺饰之习。鄙意此时复奏，只将陆路三千之勇援鄂上闻。其水师炮多船少，刻难猝办，竟可据实陈明。当时事极艰，能为者竭力为之；不能为者，切实入告，能见谅君父与否，亦未宜深计也。



	与骆中丞咸丰三年十月十七日



	贼船下窜，全楚稍可解严。然回窜江西，仍是意中之事。湘勇援鄂之师，鄙意令其间出东道，由长沙至平江，以趋通城。在通城探明贼踪，若尚在鄂渚，则北出崇阳、咸宁，以达于鄂；若已窜江省，则东出义宁、奉新，以达于江。既可二者兼顾，且闻巴陵、蒲圻驿道，搬徙一空，米盐无可售买，反不如通城小道，犹有买办也。乞告之崡屏、璞山诸君，细问北来之人，斟酌行之。广东既雇红单船三十余只，赴江南助剿，何以向帅江面绝无举动，抑有所为而此间未闻邪？



	寄谕令侍带勇援鄂，此时鄂中事弛，侍可不必前往。若贼尚未退，而逆舟千艘布满江汉，我无一帆一筏，岂能驱逐使去？侍虽带勇前往，固亦智虑短浅，无能裨益。至侍所练之勇三营，止堪施之土匪，以御粤匪，则仍恐溃散。盖出差时多，练不满百日，人不过千数，仅胜寻常新集之勇一筹，未可以杯水遽救车薪。自三营而外，惟宝勇差强人意，其余益不足数。而寄谕已有成效之言，京师传闻，每多虚誉耳。日内侍当据实复奏。其派兵援鄂之折，则与尊处会衔复奏。



	与骆中丞咸丰三年十月十八日



	昨日寄谕，侍拟为复奏，陈不必自往援鄂之由。盖鄂省可以守者有二：城外无屋，池浚甚深，一也；兵勇尚多，文武警惧尽力，二也。其可虑者亦有二：贼艘满江，我无一舟，无以逐之，一也；饷项有限，外乏接济，二也。其可守者，不待侍之去；其可虑者，侍去亦无如何。侍非敢畏难趋避，即去冬初到省时，奏明守制之人，不敢出本省一步。目今时事糜烂，但使此身有丝毫利益予国，亦不复坚守不出省之说；惟自计水路一无准备，侍虽于张守、王丞所率三千之外，再带二千前往，亦不过同守鄂城，即汉阳一水之隔，亦不能飞渡逐贼，有侍何益，无侍何损。若贼现窜青山下游，即不复回舟返鄂，则不特侍不必去，即璞山援鄂之师，亦属虚糜。反复思维，目前侍实可不往，止得据实复奏。



	侍现在衡州开设捐局，如衡、清、耒、常、祁阳五县，皆有绅士前来，愿归督办，大约十一月尚有可观。至造排改船之事，如果可备湘河，（矮番薯www.ifanshu.com）亦尚有益于本省，但恨苦雨不止，自初八至今十日，未得续行造成，令人恼杀耳。






第二部分 与王璞山 咸丰三年十月十九日

   www.ｌzuoＷen．Ｃom

	接到手书，改过光于日星，真气塞于户牖，忻慰无极！



	前者足下过衡，意气盈溢，视天下事若无足为。仆窃忧其乏惕厉战兢之象，以其握别匆匆，将待再来衡城时，乃相与密语规箴，以求砥于古人敬慎自克之道。自足下去后，而毁言日至，或责贤而求全，或积疑而成谤，仆亦未甚深虑。逮吴竹庄书来，而投梭之起，乃大不怿，于是有初八奉规一函。仆函既发以后，又接家严手谕，道及足下忠勇勃发，宜大蕴蓄，不宜暴露，然后知足下又不理于梓里之口。向非大智慧转圜神速，痛自惩艾，几何不流于矜善伐能之途。古人谓齐桓葵邱之会，微有振矜，而叛者九国。亢盈悔吝之际，不可以不慎也。比闻足下率勇三千，赴援鄂渚，仆既幸吾党男子，有击楫闻鸡之风，又惧旁无夹辅之人，譬如孤竹干霄，不畏严霜之摧，而畏烈风之摇，终虞足下无以荷此重任。



	顷朱石樵书来，渠自鄂省十一二即可起行，大约日内可到长沙。观其书词，则逆贼全数下窜，武昌业已解严。仆昨奉谕旨，令带勇即日援鄂，今不特仆不必去，即足下亦可免此一行。仆另有书致中丞，商湘勇停止援鄂之举，不知意见合否？祈足下面禀中丞，细决行止。至足下之初志，欲兴义旅，径赴下游杀贼，则须计出万全，不可仓皇一行。盖舟师必须兼备，操练必须两月，裹粮必储半年，三者缺一，皆有坐困之道，而无成功之理。



	朱石翁杀贼之志，甚锐且坚，此次归来，必且大有兴举。若中丞能从仆言，停止援鄂之行，则望足下与朱石兄同来衡城，就仆熟计，讲求水战之道，精析练勇之法。仆虽不才，亦当随诸君子仗剑东下，讨此凶逆；如足下鄂中之行，势不能止，犹望示我一书。苦雨多愁，所怀千端，诸惟心照，不尽。



	与骆中丞咸丰三年十月十九日



	此间日内大雨如绳，竟无片刻少停，真正愁绝。前拟造排，以为一月可成，不料初八至今，未造一架。厂在河边，亦将为水漫去，工匠全无驻足之地。六月援江，为苦雨所阨，今复如此。就令天气助顺，而侍辈之举动，已等灞上儿戏矣，况天复相阨耶？



	朱石樵书来，言贼已全数下窜，渠十一二当回南省。似此则援鄂之师可免，不特侍不必往，即张太守、王同知亦可省此一行。鄙见如此，不审尊裁若何？前者倡援鄂之说，明知水路无备，虽多兵亦属罔济，徒以鄂省事棘，恐失会垣，故急欲遣师往救。今贼既他窜，鄂省兵足，似此行竟可停止。求阁下斟酌。



	与夏憩亭咸丰三年十月二十日



	石卿制军、岷樵中丞诚为当今人杰，嘱弟与骆、张、陈诸公会衔入告，请以兵柄归之张、江两君，似亦无难仰邀俞允。惟弟窃有虑者：向、琦在南，讷、恩在北，慧、雷，胜、托之俦，联翩四布，张、江再出，亦不过于十数人外添此二座。若别白而定一尊，抑此诸将，独以张帅经略南服，则朝廷大权，非臣下所得专请。且目前事理，不在大权之不属，而在兵勇之习气太坏。以石翁之布置，而不能保田镇之破；以氓老之勋名，而不能禁楚勇之溃，盖习气太坏，染之已深，无可用之兵勇故也。兵勇既无一队可用，而又无舟师以决水战，无饷项以练新卒，虽张帅为之，弟亦不敢必其有济。中夜以思，徒用浩叹！阁下不欲赴鄂，亦因事无把握，未肯轻出。鄙意此时急务，总宜先筹水师。自六月以来，五省皆议此事。屡奉寄谕，亦以为最切之图，而至今未有所成。弟欲于此稍尽寸心，乃兴办木排，则苦雨半月，无从下手，改造民船，则经费支绌，买船无资，兀坐气短。阁下将何以教我也？



	与骆中丞咸丰三年十月二十一日



	接奉惠函，敬悉一切。



	合江、皖、两湖之力合举进剿，尊见极是。此时总以筹备水师为先务。昨裕时卿太守信来，言须船与排并办，所论甚有理。侍前所以专言排者，以实无银办船也。民船必须改造，改造必须价买。每买一船，大者数百，小者亦百金，即用船二百号，亦非数万金不可，是以惮于兴办。近日通盘筹划，此数万金竟不能不用。盖湖北经田镇失事之后，从前炮船尽化乌有，南省亦无一船，将来两省何以御贼？不如侍尚闲暇，将船、排及时兴办，究竟不无裨益。侍拟日内复奏，言北省贼退，暂可不往救援，而自请在衡筹备水师，为督抚分任其劳，并请予粤饷解大营者截留八万，以为办船之用。若炮船齐备，或阁下，或甄师与岷樵东下剿贼，侍皆愿从其后以为辅助。若不截此饷银，无款买船，水路毫无准备，则尊见合剿之局终难成也。如卓裁以为可，则请将此项广饷截出八万，侍一面入奏。不然，以数千金筹备战排，专防湘江，终儿戏耳。






第二部分 与左季高 咸丰三年十月二十一日



	岷樵超擢皖抚，是近日耳中一大快事。惟庐州新立之省，无兵无饷；江南、江北各郡，皆逆舟往来必经之地，此防彼窜，疲于奔命。且素日贯用之楚勇，又溃去十分之七，而骨肉至交，如阁下与筠仙者，又皆远莫之助。以单独之身，处积疲之区，吾不知岷老从何下手也。弟欲练二三千人，远致皖中，为岷老一臂之助。默数平生之交旧，环顾天下之贤豪，惟此君尚有讨贼之志，又勋名日著，亦渐为人所信仰。若代为练一劲旅，添其羽翼，则澄清之望，庶几可期。



	惟弟智虑短浅，独立难搐，欲乞左右，野服黄冠，翩然过我，专讲练勇一事，此外，概不关白于先生之前。先生欲聋两耳，任先生自聋焉，吾不得而治之也。先生欲盲两目，任先生自盲焉，吾不得而凿之也。所怀千端，纸不能悉。冀或者枉驾，痛切面陈，乃能倾泻耳。



	与江岷樵咸丰三年十月二十四日



	保全江西，是南服一大功。闻京师官民有“南江北胜”之谣，黎越乔来书述之。超擢皖抚，酬庸之典，极隆至渥。阁下此时不患兵柄之不全属，特患楚勇半溃之后，可用之兵太少；安徽积苦之余，所发之饷悉空，虽有智勇亦无所施，以是时时代阁下焦虑耳。



	国藩自九月以来，每思练勇六千，概交阁下统带，为澄清中原之用。屡函与阁下言及，想均未接到。自到衡后，捐项无几，不敢多练。



	顷因九月之末，武昌十分戒严。两奉寄谕，令国藩带勇赴鄂会剿，虽因鄂省贼退，具折复奏，目下无庸前往，而将来倘再有谕旨，饬令出征，恐终不免于一行。去年初到省垣，奏明丁忧人员不敢无故邀赏，不敢出省办事云云。今大局糜烂至此，不欲复执守制不出之初心，能尽一分力，必须拚命效此一分，成败利钝，付之不问，大约不能安处梓里。其下游消息，务祈阁下设法常通。



	专使至皖省一探贼踪，其人名赵子麟，应募愿入贼中者，先遣至尊处，以观其果可用否。吕鹤田少司空，与国藩契好，想与阁下相得益彰。李少泉编修，大有用之才，阁下若有征伐之事，可携之同往，二处皆不暇致书，乞为我道拳拳也。






第二部分 与李筱泉 咸丰三年十月二十六日



	令弟少荃，自乙丙之际，仆即知其才可大用。丁未馆选后，仆以少荃及筠仙、帅逸斋、陈作梅四人皆伟器，私目为“丁未四君子”。兹令弟果能勘乱御侮，有声当世，窃自谓鉴赏之不谬。惜三君子未尽柄用。昨寄岷樵书中，已令其亲敬鹤翁、少荃二人，想针芥契合，必能相与有成，保护珂里也。



	敬修先生与仆亦极契合，惟独往独来，用人不皆惬当，故昨与岷樵书尚未道及。



	此时贵省景况倍难于吾乡，然长沙情事，目下亦殊岌岌。仆在衡极力劝捐，总无起色，所入皆钱，尚不满万。各邑绅士来衡，段殷相助，奈乡间自乏此物，莫可如何。将欲放手一办，辄复以此阻败，只恼人耳。



	与骆中丞咸丰三年十月二十七日



	璞山之勇，侍欲其严汰精选、赴衡操练二层，仅入咨稿；暂缓赴鄂一层，则已入奏。若尊处业已遣之起行，则下次附片奏明可耳。



	募勇六千之说，侍本欲大加训练，旌旗一色，万众一心，器械一新，号令一律，而后破釜沉舟，长驱东下。今诸务未克兴办，而岷樵遽以之入奏；一日未能训练，而璞山遽驱之向敌，皆大失国藩之本意。然业已如此，止好听之，但不教之卒，终难当虎狼之贼耳。



	舟师之举，连日赶改样船。总以无人办过，不能合式。成名标至今未到衡，求严催前来为荷。



	复江达川咸丰三年十月三十日



	募勇六千人之议，本发自国藩八月一函。言大营调到弁兵，东抽一百，西拨五十，将与将不习，士与士不和，此营败北，彼营不救，此营急行，彼营欲止，离心离德，断不能以成大功。不若精练楚勇万人，除江西现有之勇，再添六千人，概交令兄岷樵统带，以为扫荡群盗之用等语。令兄未复拙信，遽以入奏。现在江西业已解围，鄂省亦已弛防。金陵未收，则负固三城，急宜克复；金陵若收，则变为流贼，到处奔窜，必须有数千精兵，乃足以资剿办。令兄虽暂赴皖抚之任，将来恐不免仍往大营与粤中老贼相周旋。募勇之举，自不可缓。惟勇不难于募，而难于练；不难于招六千之勇，而难于求带勇之人；不难于发起行一月之粮，而难于军装、器械一概不用寻常窳败之件，而别制坚致可恃之物。国藩日夜思维，总以三者为虑。如“勤操练”、“精器械”二条，断非仓卒所能办。谕旨令国藩带勇六千往鄂救援，现在武昌无贼，鄂中之行，自可停止。若径赴下游，则练卒、制器尚需时日，未可咄嗟兴此大举。阁下现带千人在省，拟请阁下先将此千人带赴皖省，为令兄刻不容缓之需。皖中为粤匪上下骚扰之区，又兼土匪纵横，幸周敬修带勇在北，李少荃带勇在东，藉资剿捕。若加一千楚勇在庐，则声势更壮。如阁下因伯母之命，不愿前去，则或请戚少云司马送交。又闻汝舟尚在湖北，或令之归侍慈闱，而阁下往佐军幕，亦无不可。诚得新宁千勇先往皖中，则其余五千人，可以布置妥帖，徐徐再去也。


wwＷ、xiabook.com



第三部分 课程十二条道光二十二年在京日记

  

	一、敬。整齐严肃，无时不惧。无事时心在腔子里，应事时专一不杂。清明在躬，如日之升。



	二、静坐。每日不拘何时，静坐四刻，体验来复之仁心。正位凝命，如鼎之镇。



	三、早起。黎明即起，醒后勿沾恋。



	四、读书不二。一书未完，不看他书。东翻西阅，徒务外为人。



	五、读史。丙申年购《念三史》，大人曰：“尔借钱买书，吾不惜极力为尔弥缝，尔能圈点一遍，则不负我矣。”嗣后每日圈点十叶，间断不孝。



	六、谨言。刻刻留心，第一工夫。



	七、养气。气藏丹田。无不可对人言之事。



	八、保身。十二月奉大人手谕曰：“节劳，节欲，节饮食。”时时当作养病。



	九、日知所亡。每日读书记录心得语，有求深意是徇人。



	十、月无亡所能。每月作诗文数首，以验积理之多寡，养气之盛否。不可一味耽著，最易溺心丧志。



	十一、作字。饭后写字半时。凡笔墨应酬，当作自己课程。凡事不待明日，愈积愈难清。



	十二、夜不出门。旷功疲神，切戒切戒。



	保守平安歌三首咸丰二年，在湖南湘乡本籍作



	第一、莫逃走



	众人谣言虽满口，我境切莫乱逃走。我境僻处万山中，



	四方大路皆不通。我走天下一大半，惟有此处可避乱。



	走尽九州并四海，惟有此处最自在。别处纷纷多扰动，



	此处却是桃源洞。若嫌此地不安静，别处更难逃性命。



	只怕你们太胆小，一闻谣言便慌了。一人仓忙四山逃，



	一家大小泣嗷嗷。男子纵然逃得脱，妇女难免受煎熬。



	壮丁纵然逃得脱，老幼难免哭号咷。文契纵然带着走，



	钱财不能带分毫。衣服纵然带着走，猪牛难带一根毛。



	走出门来无屋住，躲在山中北风号。夜无被铺床板凳，



	日无锅甑切菜刀。受尽辛苦破尽财，其实贼匪并未来。



	只因谣言自惊慌，惹起土匪吵一场。茶陵道州遭土匪，



	皆因惊慌先徙走。其余各县逃走人，多因谣言吓断魂。



	我境大家要保全，切记不可听谣言。任凭谣言风浪起，



	我们稳坐钓鱼船。一家安稳不吃惊，十家太平不躲兵。



	一人当事不害怕，百人心中有柄把。本乡本土总不离，



	立定主意不改移。地方公事齐心办，大家吃碗安乐饭。



	第二、要齐心



	我境本是安乐乡，只要齐心不可当。一人不敌二人智，



	一家不及十家强。你家有事我助你，我家有事你来帮。



	若是人人来帮助，扶起篱笆便是墙。只怕私心各不同，



	你向西来我向东。富者但愿自己好，贫者却愿大家穷。



	富者狠心不怜贫，不肯周济半毫分。贫者居心更难说，



	但愿世界遭抢劫。各怀私心说长短，彼此有事不相管。



	纵然亲戚与本家，也是丢开不管他。这等风俗实不好，



	城隍土地都烦恼。万一邻境土匪来，不分好歹一笔扫。



	富者钱米被人抢，贫者饭碗也难保。我们如今定主意，



	大家齐心共努力。一家有事闻锣声，家家向前作救兵。



	你救我来我救你，各种人情各还礼。纵然平日有仇隙，



	此时也要解开结。纵然平日打官方，此时也要和一场。



	大家吃杯团●酒，都是亲戚与朋友。百家合成一条心，



	千人合做一双手。贫家饥寒实可怜，富家量力略周旋。



	邻境土匪不怕他，恶龙难斗地头蛇。个个齐心约伙伴，



	关帝庙前立誓愿。若有一人心不诚，举头三尺有神明。



	第三、操武艺



	要保一方好土地，大家学些好武艺。武艺果然学得精，



	纵然有事不受惊。石头要打二十丈，石灰罐子也一样。



	木板只要五寸宽，箭箭要中靶子上。石头灰罐破得阵，



	叉钯锚子一齐进。靶子也立一块板，板上先凿四个眼。



	眼内安个小木球，戳在锚子尖上留。只要枝枝戳得准，



	保守地方总安稳。火器虽然是个宝，鸟铳却要铸得好。



	火药也要办得真，不然烢裂反伤人。铳手若是不到家，



	不如操演不用他。惟有一种竹将军，装得火药大半斤。



	三股麻绳紧紧缠，一炮响动半边天。件件武艺皆无损，



	石头锚子更要紧。石头不花一文钱，锚子耍出一道圈。



	若是两个习得久，打尽天下无敌手。读书子弟莫骄奢，



	学习武艺也保家。耕田人家图安静，学习武艺也不差。



	匠人若能学武艺，出门也有防身计。商贾若能学武艺，



	店中大胆做生意。雇工若能武艺全，又有声名又赚钱。



	白日无闲不能学，夜里学习也快乐。临到场上看大操，



	个个显出手段高。各有义胆与忠肝，家家户户保平安。






第三部分 催完钱粮告示（1）

下~书~网

	为严催早完国课事。照得粤匪称乱以来，糜费国帑四千余万。皇上省宫中之服用，发内府之帑项，不惜罄其所藏，冀为生民除害。即王公大臣、文武官员，无一人不裁减廉俸，无一人不捐助军饷。而独于百姓格外体恤，田不加赋，户不抽丁。不特不加赋已也，水旱偏灾之县，又有蠲缓之条；贼匪经过之区，复有宽免之典。不特不抽丁已也，被胁之良民，免其罪而资遣之；被兵之难民，悯其穷而抚恤之。凡在百姓，想亦共闻之而共知之矣。自古以来，治日常少，乱日常多。或十余年而一遇兵戈，或数十年而一逢劫数。独至我朝，二百余年同享升平之福。高曾祖父，未曾见干戈锋镝之场；老弱壮丁，未曾经转徙流离之苦。雍正、乾隆年间，普免天下钱粮四次。嘉庆、道光年间，豁免民间积欠六次。咸丰元年正月，亦豁免民间积欠钱粮。合计十八省州县之赋，共免三千万积欠之银。上考秦汉，下至前明，孰有如我朝之国泰民安？孰有如我朝之深仁厚泽乎？百姓欲报天家之德，必须早完维正之供。



	乃近闻民间完纳国课，每多迟延抗玩。或下忙已过，而上忙未输；或前年积欠，而今年犹展。或借口于旱涝之微灾，而以为可缓；或借口于书差之浮收，而以为可减。或贿差役，不使带人入城，以免追比之苦；或诡换册名，不使粮户之有着，以免追呼之烦。种种抗延，殊堪深恨！尤有可为痛恨者，一种无赖之游民，滋事之痞棍，聚集村市，三五成群。动称世界已乱，不必完钱粮。愚民无知，将信将疑。亦或将应完之课，故为迟延。不可不严行谕禁。



	为此示谕，仰我省绅民人等知悉。务当互相督劝，早完钱粮。族长戒其一族，团总催其一团。无因书差稍有浮收，遂并本分而不交；无因家资稍觉艰难，遂并正供而不纳。子贫而断父母之养膳者，必非孝子；民贫而欠皇家之钱漕者，必非良民。本部堂既以好言告诫于前，即以刑法惩责于后。如有不赶紧完纳者，饬各州县三日一比，严刑重责。幽之囹圄之中，治以军流之罪。如有游民、痞棍倡为莠言，谓世界已乱不必完粮者，一经拿获，即行正法。非本部堂之过严也，造此言者，即从贼之乱民也。



	尔绅民人等，敬听余言，互相传述。圣朝之恩，断不可负；抗欠之罪，断不少宽。凛之，慎之，无违。特示。



	水师得胜歌并序咸丰五年江西南康水营作



	咸丰三年十一月，余初造战船，办永师。楚中不知战船为何物，工匠亦无能为役。因思两湖旧俗，五日龙舟竞渡，最为迅捷。短桡长桨，如蚿之足，如鸟之飞。此人力可以为主者，不尽关乎风力水力也。遂决计仿竞渡之舟，以为战船。时守备成名标自长沙来衡州，始告余以广东快蟹船式、舢板船式，同知褚汝航自桂林来衡州，告余以长龙船式。于是纠集衡州、永州工匠，又分厂于湘潭，共造快蟹四十号，长龙四十号，舢板八十号。快蟹配四十五人，摇桨者廿八人，橹八人。长龙配廿四人，摇桨者十六人，橹四人。舢板配十四人，摇桨者十人。每船柁工一人，头工一人，炮手数人。四年五月，每船添立管驾者一人，名曰哨官。五年十月，每船于众桨手中，置火弹手数人。于是规模略备。行之三年，而未尝更易。惟舢板船小，不能置炉造饭，不能容十余人寝宿其中。常另雇一民船为坐船，终非可久之道。若长江大湖设立水师，而用吾之法行之，则舢板之坐船在所当变者也。






第三部分 催完钱粮告示（2）

下 ?^书? 网

	余既于癸丑冬创造战船，设立水师十营。甲寅三月甘八日，以五营击湘潭之贼，连获大捷。以五营击靖港之贼，军士败溃。五月以后，在长沙复修船只，重整规模。六月，克复岳州。七月、润七月扫荡岳鄂之间江面七百余里。搜剿黄盖、斧头等湖。八月，克复武昌、汉阳。于是水师之规制略定，将卒亦略谙水战之法。遂制为《水师得胜歌》，令士卒歌诵。口相习以熟，冀娴其大略，而其临阵之神明交化，则有不能及也。歌曰：



	三军听我苦口说，教你水战真秘诀。第一船上要洁净，



	全仗神灵保性命。早晚烧香扫灰尘，敬奉江神与炮神。



	第二湾船要稀松，时时防火又防风。打仗也要去得稀，



	切莫拥挤吃大亏。第三军器要整齐，船板莫沾半点泥。



	牛皮圈子挂桨桩，打湿水絮封药箱。群子包包要缠紧，



	大子个个要合膛。抬枪磨得干干净，大炮洗得溜溜光。



	第四军中要肃静，大喊大叫须严禁。半夜惊营莫急躁，



	探听贼情莫乱报。切莫乱打锣和鼓，亦莫乱放枪和炮。



	第五打仗不要慌，老手心中有主张。新手放炮总不准，



	看来也是打得蠢。远远放炮不进当，看来本事也平常。



	若是好汉打得进，越近贼船越有劲。第六水师要演操，



	兼习长矛并短刀。荡桨要快舵要稳，打炮总要习个准。



	斜斜排个一字阵，不慌不忙听号令。出队走得一线穿，



	收队排得一络连。慢的切莫丢在后，快的切莫走在前。



	第七不可抢贼赃，怕他来杀回马枪。又怕暗中藏火药，



	未曾得财先受伤。第八水师莫上岸，止许一人当买办。



	其余个个要守船，不可半步走河沿。平时上岸打百板，



	临阵上岸就要斩。八条句句值千金，你们牢牢记在心。



	我待将官如兄弟，我待兵勇如子侄。你们随我也久长，



	人人晓得我心肠。愿尔将官莫懈怠，愿尔兵勇莫学坏。



	未曾算去先算回，未曾算胜先算败。各人努力各谨慎，



	自然万事都平顺。仔细听我《得胜歌》，升官发财笑呵呵。



	陆军得胜歌咸丰六年在江西南昌省城作



	三军听我苦口说，教你陆战真秘诀。第一扎营要端详，



	营盘选个好山冈。不要低洼潮湿地，不要一坦大平洋。



	后有退步前有进，一半见面一半藏。看定地方插标记，



	插起竹竿牵绳墙。绳子围出三道圈，内圈略窄外圈宽。



	六尺墙脚八尺壕，壕要筑紧墙要牢。正墙高要七尺满，



	子墙只有一半高。烂泥碎石不坚固，雨后倒塌一缸槽。



	一营只开两道门，门外驱逐闲杂人。周围挖些好茅厕，



	免得热天臭气薰。三里以外把个卡，日日守卡夜夜巡。



	第二打仗要细思，出队要分三大支。中间一支且扎住，



	左右两支先出去。另把一支打接应，再要一支埋伏定。



	队伍排在山坡上，营官四处好瞭望。看他那边是来路，



	看他那边是去向。看他那路有伏兵，看他那路有强将。



	那处来的真贼头，那边做的假模样。件件看清件件说，



	说得人人都胆壮。他呐喊来我不喊，他放枪来我不放。



	他若扑来我不动，待他疲了再接仗。起手要阴后要阳，



	出队要弱收队强。初交手时如老鼠，越打越强如老虎。



	打散贼匪四山逃，追贼专从两边抄。逢屋逢山搜埋伏，



	队伍切莫乱分毫。第三行路要分班，各营队伍莫乱参。



	四六队伍走前后，锅帐担子走中间。不许争先太拥挤，



	不许落后太孤单。选个探马向前探，要选明白真好汉。



	每日先走二十里，一步一步仔细看。遇着树林探村庄，



	遇着河水探桥梁。遇着岔路探埋伏，左边右边都要防。



	遇着贼匪来迎敌，飞马回报不要忙。看定地势并虚实，



	迟报一刻也不妨。前有探马走前站，后有将官押尾帮。



	过了尾帮落后边，插他耳箭打一千。第四规矩要肃静，



	有礼有法有号令。哨官管兵莫太宽，营官也要严哨官。



	出营归营要告假，朔日望日要请安。若有公事穿衣服，



	大家出来站个班。营门摆设杖和枷，闲人进来便锁拿。



	不许吸烟并赌博，不许高声大喧哗。奸淫掳掠定要斩，



	巡更传令都要查。起更各哨就安排，传齐夫勇点名来。



	营官三夜点一次，哨官每夜点一回。任凭客到文书到，



	营门一闭总不开。衣服装扮要料峭，莫穿红绿惹人笑。



	哨官不许穿长衣，兵勇不许穿软料。脚上草鞋紧紧穿，



	身上腰带紧紧缠。头上包巾紧紧扎，英雄样子都齐全。



	第五军器要整齐，各人制件好东西。杂木杆子溜溜圆，



	又光又硬又发绵。常常在手摸得久，越摸越熟越值钱。



	锚头只要六寸长，耍出杨家梨花枪。大刀要轻腰刀重，



	快如闪电自如霜。枪炮钻洗要干净，铅子个个要合膛。



	生漆皮桶盛火药，勤翻勤晒见太阳。锄锹镢子要粗大，



	斧头要嵌三分钢。火球都要亲手制，六分净硝四分磺。



	旗帜三月换一次，红的印心白的镶。统领八面营官四，



	队长一面哨官双。树树摇出如龙虎，对对走出似鸳鸯。



	第六兵勇要演操，清清净净莫号嘈。早习大刀并锚子，



	晚习扒墙并跳壕。壕沟要跳八尺宽，墙子要爬七尺高。



	树个把子十丈远，火球石子手中抛。闲时寻个宽地方，



	又演跑队又演枪。鸟枪手劲习个稳，抬枪眼力习个准。



	灌起铅子习打靶，翻山过水习跑马。事事操习事事精，



	百战百胜有名声。者个六条句句好，人人唱熟是秘宝。



	兵勇甘苦我尽知，生怕你们吃了亏。仔细唱我《得胜歌》，



	保你福多又寿多。






第三部分 劝诫浅语十六条（1）



	劝诫州县四条上而道府，下而佐杂，以此类推



	一曰治署内以端本



	宅门以内曰上房、曰官亲、曰幕友、曰家丁；头门以内曰书办、曰差役。此六项者，皆署内之人也。为官者欲治此六项人，须先自治其身。凡银钱一分一毫，一出一入，无不可对人言之处，则身边之人不敢妄取，而上房、官亲、幕友、家丁四者皆治矣。凡文书案牍，无一不躬亲检点，则承办之人不敢舞弊，而书办，差役二者皆治矣。



	二曰明刑法以清讼



	管子、荀子、文中子之书，皆以严刑为是，以赦宥为非。子产治郑，诸葛治蜀，王猛治秦，皆用严刑，以致乂安。为州县者，苟尽心于民事，是非不得不剖辨，谳结不得不迅速。既求迅结，不得不刑恶人，以伸善人之气；非虐也，除莠所以爱苗也，惩恶所以安良也。若一案到署，不讯不结，不分是非，不用刑法，名为宽和，实糊涂耳，懒惰耳，纵奸恶以害善良耳。



	三曰重农事以厚生



	军兴以来，士与工商，生计或未尽绝。惟农夫则无一人不苦，无一处不苦。农夫受苦太久，则必荒田不耕；军无粮，则必扰民；民无粮，则必从贼；贼无粮，则必变流贼，而大乱无了日矣！故今日之州县，以重农为第一要务。病商之钱可取，病农之钱不可取。薄敛以纡其力，减役以安其身；无牛之家，设法购买；有水之田，设法疏消。要使农夫稍有生聚之乐，庶不至逃徙一空。



	四曰崇俭朴以养廉



	近日州县廉俸，入款皆无着落，而出款仍未尽裁，是以艰窘异常。计惟有节用之一法，尚可公私两全。节用之道，莫先于人少。官亲少，则无需索酬应之繁；幕友家丁少，则减薪工杂支之费。官厨少一双之箸，民间宽一分之力。此外衣服饮食，事事俭约，声色洋烟，一一禁绝；不献上司，不肥家产。用之于己者有节，则取之于民者有制矣。



	劝诫营官四条上而统领，下而哨弁，以此类推



	一曰禁骚扰以安民



	所恶乎贼匪者，以其淫掳焚杀，扰民害民也所贵乎官兵者，以其救民安民也。若官兵扰害百姓，则与贼匪无殊矣。故带兵之道，以禁止骚扰为第一义。百姓最怕者，惟强掳民夫，强占民房二事。掳夫则行者辛苦，居者愁思；占房则器物毁坏，家口流离。为营官者，先禁此二事，更于淫抢压买等事一一禁止，则造福无穷矣。



	二曰戒烟赌以儆惰



	战守乃极劳苦之事，全仗身体强壮，精神完足，方能敬慎不败。洋烟、赌博二者，既费银钱，又耗精神，不能起早，不能守夜，断无不误军事之理。军事最喜朝气，最忌暮气，惰则皆暮气也。洋烟瘾发之人，涕演交流，遍身瘫软；赌博劳夜之人，神魂颠倒，竟日痴迷，全是一种暮气。久骄而不败者，容或有之；久惰则立见败亡矣。故欲保军士常新之气，必自戒烟赌始。



	三曰勤训练以御寇



	训有二端：一曰训营规，二曰训家规。练有二端：一曰练技艺，二曰练阵法。点名、演操、巡更、放哨，此将领教兵勇之营规也；禁嫖赌、戒游惰、慎语言、敬尊长，此父兄教子弟之家规也。为营官者，待兵勇如子弟，使人人学好，个个成名，则众勇感之矣。练技艺者，刀矛能保身，能刺人；枪炮能命中，能及远。练阵法者，进则同进，站则同站；登山不乱，越水不杂，总不外一熟字。技艺极熟，则一人可敌数十人；阵法极熟，则千万人可使如一人。






第三部分 劝诫浅语十六条（2）

下…书 网

	四日尚廉俭以服众



	兵勇心目之中，专从银钱上着意。如营官于银钱不苟，则兵勇畏而且服；若银钱苟且，则兵勇心中不服，口中讥议，不特扣减口粮缺额截旷而后议之也。即营官好多用亲戚本家，好应酬上司朋友，用营中之公钱，谋一身之私事，也算是虚糜饷银，也难免兵勇讥议。欲服军心，必先尚廉介；欲求廉介，必先崇俭朴。不妄花一钱，则一身廉；不私用一人，则一营廉；不独兵勇畏服，亦且鬼神钦伏矣。



	劝诫委员四条向无额缺，现有职事之员，皆归此类



	一曰习勤劳以尽职



	观于田夫农父，终岁勤劳而少疾病，则知劳者所以养身也。观于舜禹周公，终身忧劳，而享寿考，则知劳者所以养心也。大抵勤则难朽，逸则易坏，凡物皆然。勤之道有五：一曰身勤。险远之路，身往验之；艰苦之境，身亲尝之。二曰眼勤。遇一人，必详细察看；接一文，必反复审阅。三曰手勤。易弃之物，随手收拾；易忘之事，随笔记载。四曰口勤。待同僚，则互相规劝；待下属，则再三训导。五曰心勤。精诚所至，金石亦开；苦思所积，鬼神亦通。五者皆到，无不尽之职矣。



	二曰崇俭约以养廉



	昔年州县佐杂，在省当差，并无薪水银两；今则月支数十金，而犹嫌其少。昔年举贡生员在外坐馆，不过每月数金；今则增至一两倍而犹嫌其少。此所谓不知足也。欲学廉介，必先知足。观于各处难民，遍地饿莩，则吾辈之安居衣食，已属至幸。尚何奢望哉？尚敢暴殄哉？不特当廉于取利，并当廉于取名。毋贪保举，毋好虚誉，事事知足，人人守约，则气运可挽回矣。



	三曰勤学问以广才



	今世万事纷纭，要之，不外四端：曰军事，曰吏事，曰饷事，曰文事而已。凡来此者，于此四端之中，各宜精习一事。习军事，则讲究战攻防守，地势贼情等件。习吏事，则讲究抚字催科，听讼劝农等件。习饷事，则讲究丁漕厘捐，开源节流等件。习文事，则讲究奏疏条教，公牍书函等件。讲究之法，不外学问二字。学于古，则多看书籍；学于今，则多觅榜样。问于当局，则知其甘苦；问于旁观，则知其效验。勤习不已，才自广而不觉矣。



	四曰戒傲惰以正俗



	余在军日久，不识术数、占验，而颇能预知败征。大约将士有骄傲气者必败，有怠惰气者必败。不独将士然也，凡委员有傲气者亦必偾事，有惰气者亦必获咎。傲惰之所起者微，而积久遂成风俗。一人自是，将举国予圣自雄矣；一人晏起，将举国俾昼作夜矣。今与诸君约，多做实事，少说大话，有劳不避，有功不矜。人人如此存心，则勋业自此出，风俗自此正，人材亦自此盛矣。



	劝诫绅士四条本省乡绅，外省客游之士，皆归此类



	一曰保愚懦以庇乡



	军兴以来，各县皆有绅局。或筹办团练，或支应官军，大抵皆敛钱以集事。或酌量捐资，或按亩派费，名为均匀分派，实则高下参差。在局之绅耆少出，不在局之愚懦多出；与局绅有声气者少出，与局绅无瓜葛者多出；与局绅有夙怨者不惟勒派多出，而且严催凌辱；是亦未尝不害民也。欲选绅士，以能保本乡愚懦者为上等。能保愚懦，虽伪职亦尚可恕；凌虐愚懦，虽巨绅亦属可诛。



	二曰崇廉让以奉公



	凡有公局，即有经管银钱之权，又有劳绩保举之望。同列之人，或争利权而相怨，或争保举而相轧，此不廉也。始则求县官之一札以为荣；继则大柄下移，毫无忌惮。衙门食用之需，仰给绅士之手；擅作威福，藐视官长，此不逊也。今特申戒各属绅士，以敬畏官长为第一义。财利之权，归之于官；赏罚之柄，操之自上。即同列众绅，亦互相推让，不争权势。绅士能洁己而奉公，则庶民皆尊君而亲上矣。



	三曰禁大言以务实



	以诸葛之智勇，不能克魏之一城；以范韩之经纶，不能制夏之一隅。是知兵事之成败利钝，皆天也，非人之所能为也。近年书生侈口谈兵，动辄曰克城若干，拓地若干，此大言也。孔子曰：“攻其恶，无攻人之恶”。近年书生，多好攻人之短，轻诋古贤，苛责时彦，此亦大言也。好谈兵事者，其阅历必浅；好攻人短者，其自修必疏。今与诸君子约为务实之学，请自禁大言始。欲禁大言，请自不轻论兵始，自不道人短始。



	四曰扩才识以待用



	天下无现成之人才，亦无生知之卓识。大抵皆由勉强磨炼而出耳。《淮南子》曰：“功可强成，名可强立。”董子曰：“强勉学问，则闻见博；强勉行道，则德日起。”《中庸》所渭“人一己百，人十己千”。即勉强工夫也。今士人皆思见用于世，而乏用世之具。诚能考信于载籍，问途于已经，苦思以求其通，躬行以试其效，勉之又勉，则识可渐进，才亦渐充。才识足以济世，何患世莫己知哉！



	以上十六条，分之，则每一等人，各守四条；合之，则凡诸色人，皆可参观。圣贤之格言甚多，难以备述；朝廷之律例甚密，亦难周知。只此浅近之语，科条在此，黜陟亦在此，愿我同人共勉焉。咸丰十一年九月曾国藩识。






第三部分 田昆圃先生六十寿序



	道光某年月，为我年伯昆圃先生六十初度。其嗣君敬堂同年，丐余以文为寿，且曰：“古者，称寿不必揽揆之辰；寿人以序，抑非古也。然震川归氏、望溪方氏尝为之，是或有道焉。”余曰：“然。寿序者犹昔之赠序云尔。赠言之义，粗者论事，精者明道，旌其所已能，而蕲其所未至。是故称人之善，而识小以遗巨，不明也；溢而饰之，不信也；述先德而过其实，是不以君子之道事其亲者也；为人友而不相勖以君子者，不忠也。今子所以寿亲者，于意云何？”敬堂曰：“吾父固好质言。凡生平庸行、众人所恒称道者，不足为君述。吾父早岁以课徒为业，迄今几四十年。尝曰：‘塾师卤莽塞责，误人子弟不浅，吾不敢也。’戊戌，雨三幸成进士，选庶常。吾父书来，戒以初登仕版，勿轻干人。”于戏！安得此有道之言乎？盖自秦氏燔群籍，教泽荡然。汉武帝始立《五经》于学宫，使诸生各崇本师，置博士，举明经，而圣吉乃绝而复续。明太祖以制艺取士，并立程朱之义，使天下翕然尊尚，而圣贤之精蕴始照灼于幽明。二君者，盖见夫学校之不可复，故定为功令，使人以此为禄利之途，而阴以尊儒术而阐大义。由今言之，明圣遭于煨烬之余，而炳若日星，表宋儒之精理，使僻陬下士皆得闻道者，不得不归功于二君。然使人以诗书为干泽之具，援饰经术而荡弃廉耻者，又未始非二君以启之也。今世之士，自束发受书，即以干禄为鹄，惴惴焉恐不媚悦于主司。得矣，又挟其术以钓誉而徼福。禄利无尽境，则干人无穷期。下以此求，上以此应。学者以此学，教者以此教，所从来久矣。百步之矢，视其所发，差若毫厘，谬以千里。振古君子多途，未有不自不干人始者也。小人亦多途，未有不自不干人始者也。今先生之诫子，首在不轻干人，则平日之立教，所谓不误人子弟者，概可知矣！出处取与之间，士大夫或置焉不讲。而乡里老师耆儒，往往以教其家，绳共门徒。吾父课徒山中，亦有年所，每诫小子，辄日：“俭约者不求人。”与先生辞旨略同。而吾党郭君雨三，亦得父训以成名。当交相毖勉，力求所以自立者，以图无忝所生。不然，先生不欲误人子弟，而吾辈一离膝下，乃反自误其身。日偈月玩，委弃而不克自振，终且不免于干人也。吾言不足以重先生，而犹不敢谀词欺吾友。是或为先生之所许乎？敢以为长者寿。



	朱玉声先生七十三寿序



	天可补，海可填，南山可移，日月既往不可复追。其过如驷，其去如矢，虽有大智神勇，莫可谁何？夸父之追，鲁阳之挥戈，陶士行之惜阴，有以哉！有以哉！余与朱尧阶以道光十年论交于长沙，当时相见恨晚。曾几须臾，遂阅一终，一星终矣。前岁戊戌，余乞假旋里，值玉声先生七十诞辰，尧阶以寿亲之文见属。余忻然不辞，迁延未报。一诺三年，甚哉！光阴之迁流，如此其足畏也。人固可自暇逸哉？以余玩愒时日，有言不践，学问不加进，而尧阶不务显扬之实，徒欲以祝史徽言娱亲志，二者均非先生之所许也。何足以为先生寿？虽然，吾与尧阶交旧矣，不可不略抒固陋，表先生之暗修，以征其所以延龄之由，以卜将来无量之祜，以慰吾尧阶、以勖吾尧阶也。



	盖先生则可谓不自暇逸者矣。先生少失怙，既冠又失恃。家故贫，破屋数椽，兄弟谋析产。先生以其稍完者付诸昆，而指其隙地一弓自予。去之贾，不数年，致千金，已而散去。又如是，又散去。屡裕屡绌，晏如也。先生有嫂，早寡，穷不能自存，乃为之谋生计，抚孤儿。终节妇之世，无衣食虑。复出资为之表其节，闻于有司，与其大母并建总坊。尤慷慨好义，宗族中有不能自赡者，求之必给。有没不能终葬具者，周之必无缺礼。子侄有游惰无常职者，掖之培之，视其材，必俾有成。他如联族谱、建支祠、治祖茔、置祭产，凡事关本原之大者，经之营之，有废必举，有初必终。故其所以屡绌者，人皆知之，为其急公也，为其义也。其所以屡裕者，人或不知。《传》曰：民生在勤，勤则不匮。先生之所为常致充盈，绰绰有余者，勤而已矣，不自暇逸而已矣。计自少壮以洎今日，拮据飘摇，几无虚日。今夫天恢恢大圆，终古磨旋，今夫山终古常峙，海终古常流，其盛大而生物不测，由其不贰。不贰故不息，不息故久。夫人也亦若是焉矣。守其朴者完其素，劳其力者贞而固。户枢不敝，磨铁不蚀，胥是道也。以先生之不自暇逸而得康强逢吉，又何疑乎？又何疑乎？



	余与尧阶相友以心，相砭以道义。今尧阶幸得啜菽饮水，承欢膝下；而余一官匏系，既不能拾遗补阙，有丝毫裨益于时，又不能归侍晨昏，又不得奉板舆以迎养。余自是有羁旅之感矣。《风》有《陟岵》之章，《雅》有《四牡》之什，皆以行役在外，睠怀门闾。孔子曰：“父母之年，不可不知也。”愿吾尧阶佩块管，调滑甘，爱光阴如拱璧，舞彩服如婴儿。由是而后，先生乐孙曾之蕃昌，欣琴瑟之静好，耄耋期颐，怡然忘老。则尧阶庶不负读书之志，不忝于盛德大业耳。君子进德修业，欲及时也。时乎！时乎！事亲者可或忽乎！此所以勖尧阶、以慰尧阶，而即以为先生寿者尔。






第三部分 吴君墓志铭



	吾邑吴君荣楷，既以道光辛丑成进士，将之官浙江。乃手其先人状，请曰：“吾父母弃养十二年矣。窀穸之事，粗已安吉。尚未有以铭幽室，子其为我铭之。”固辞不获。



	按状：先生姓吴氏，讳文深，字致远，湘乡人。曾祖文章、祖太若、父振世，皆以愿谨称。家故饶，振世公既老，携资客游常德，先生从之行。留明远翁家居。明远，先生兄也。常德去湘乡千余里。逾二年，而振世公卒。邻里无行者，利其有，率众闯然至丧次，叫嚣隳突，杂以胥役。先生鸡斯徒跣，击胸如坏墙，号泣向众曰：“孤儿在此！环顾无功缌之戚，无密友、干仆。若辈不哀吾丧，而迫人于难，是可忍乎！且胥役何为者？孤儿请以泣血溅县官之庭矣。”众瞠视，各鸟兽散。乃部署丧事，从容扶榇归湘。时先生年十六岁也。既归，事母益谨。然家益落，遂与明远翁经营生计。惟母养特丰，他则皆从俭约。久之，复稍裕。吴氏自鼎革后，谱牒散佚，先生力为倡修。特征详核，数年而成。既又倡修家祠。明远翁捐基地数十亩。先生竭力缔构。夫其拮据漂摇之际，旁午未遑，而能敬宗收族，先其大者，可谓知本矣。道光某年某月某日卒，年八十有四。葬某县某里某原。配宋孺人合葬焉。宋孺人少先生十余岁，既来归，尤耐艰劬。振世公之客常德，孺人不逮事也；逮事姑，曲意承欢，如恐失之。性好恤穷困，邻妇纺织无资，则罄所有给之。先是明远翁常外出，有子名荣林者，绝颖异。先生择师督读，视犹己子，遂以成立，为名诸生。已而荣楷兄弟皆从之受业。孺人之视荣林也，不以为侄也，以为师也。邑人咸谓先生之教子，孺人实赞之云。某年月日以疾卒，年六十有一。子二人：长荣楠，邑庠生，次即荣楷。孙光煦，邑庠生；次某，次某。女孙七人。



	铭曰：少而御侮豪强伏，长而克家宗族睦，耄而韬光讷且朴。讷乎？朴乎？黑而雌者福乎？斧之、藻之、舟之，舟之，夫子之协，琴瑟以将之。宰树青青，有桐有梓。我铭诸石，以妥泉官，以昌其孙子。


wwＷ．7wenxue.com



第三部分 彭母曾孺人墓志铭

下 ^书^ 网

	天道五十年一变，国之运数从之，惟家亦然。当某隆时，不劳而坐获，及其替也，忧危拮据而无少补救，类非人所为者。昔我少时，乡里家给而人足。农有余粟，士世其业，富者好施与，亲戚存问，岁时馈遗缀属。自余远游以来，每归故里，气象一变，田宅易主，生计各蹙，任恤之风日薄。呜呼！此岂一乡一邑之故哉！王姑彭孺人，吾祖之伯姊。其冢妇，又吾姑也。两世之好，视他戚尤厚已。王姑之未嫁也，事吾曾祖王父母，以孝闻。既适彭宜仁先生，相夫敬克厥爱，无片言稍忤。自吾成童以后，王姑已五十余，其堂上舅姑八十有奇矣。每见王姑奉甘旨，未尝不洁；议酒食，未尝不豫，大而课读劝农，未尝不营虑；小而厕牏洒扫，未尝不躬亲也。盖余所见贤母，无如王姑勤者。早岁物产殷饶，内奉菲薄，外图丰洁。比年以来，稍稍歉绌矣。己亥秋，余将入都供职，走辞王姑。视其庭除，气象不侔。悯其愈勤，又惊其衰，为之泣。王姑亦泣。盖心知其不可复见，而哽咽不能言也。竟以次年春卒。岂不悲哉！



	王姑生乾隆二十九年，甲申，十一月十七日。卒于道光二十年，庚子，三月二十三日，寿七十有七。葬湘乡二十四都西●山阳，首辛趾乙。子三人：长庆龄，予姑夫也，先孺人二年卒，次庆吉，次庆也，好学能文。孙六人：毓耒、毓楛、毓橘、毓椿、毓杖、毓麓；女一，孙女一人。铭曰：



	懿我王姑，既庄以嬺。佩管舟●，德容棣棣。勖哉夫子！俪光侪鸿。五十余载，无遂有终。曷瘁厥躬，言育我鞠。无耻我罍，实繁旨蓄。离离令问，匪迩伊遥。贻泽之荫，何幽不乔。南山●崒，宰树青青。弗骞弗拜，万代千龄。



	余安人墓志铭



	攸县余世校客京师五年，闻母讣，将奔丧。以铭墓之文来请，且曰：“世校生不能侍●●，殁不能视含殓，是罪人也。先生幸次吾母淑行，以光幽室。”



	按状：安人姓谭氏，衡山举人昌明之孙，广西巡检禹门之女。七岁丧母，事继母以孝闻。适攸别驾余君君山，襮顺衷和，翼翼如也。久之，别驾君之汉阳分府任，以家事嘱安人。时堂上舅已弃养，姑老矣，诸子弱小不识事。安人谋初毖终，巨细必躬，祭必虔奉，免薨必时。委诸子于学，朝而蠲●礼师，夕而课男旋课女。课毕而纺绩，而经营钱布。如是者十余年，而精力衰矣。道光辛丑某月某日以疾卒，春秋六十有七。以某年某月某日，葬某县某里某原。子四人：长世柄，次即世校，廪贡生；次世芳，次生春，县学生。女一，孙九人，某某。世校之入都也，安人拊其背而诫之曰；“去，去！强饭，乡里龌龊，终不得进取。京师文物殷辚，贤士大夫绎绎如繁星。汝往，勖哉！名自可致，学可染人。道德有轨途可循，而青紫可拾也。往矣，勿吾念。”今世校虽不得爵位，而业日进，声闻日敷，谓非安人之教哉！呜呼！可谓知其大者已！是宜铭。铭曰：



	维车有辅员于辐，维矢有房利于镞。维壹有贤，维家之福。光光别驾，亦载其贽。愔愔硕人，既诒斯肄。虽则诒肄，无仪以无踬。无踬于山，曰巢于颠。口卒瘏兮手复胼，凤之雏兮谷之迁。不得反哺兮涕涟涟，铭幽表淑兮千万年。石不烂，山不骞。



	烹阿封即墨论



	夫人君者，不能遍知天下事，则不能不委任贤大夫。大夫之贤否，又不能遍知，则不能不信诸左右。然而左右之所誉，或未必遂为荩臣，左右之所毁，或未必遂非良吏。是则耳目不可寄于人，予夺尤须操于上也。



	昔者，齐威王尝因左右之言而烹阿大夫，封即墨大夫矣。其事可略而论也。自古庸臣在位，其才莅事则不足，固宠则有余。《易》讥覆涑，《诗》赓鹈梁，言不称也。彼既自惭素餐，而又重以贪鄙，则不得不媚事君之左右。左右亦乐其附己也，而从而誉之。誉之日久，君心亦移，而位日固，而政日非。己则自矜，人必效尤。此阿大夫之所为可烹者也。若夫贤臣在职，往往有介介之节，无赫赫之名，不立异以徇物，不违道以干时。招之而不来，麾之而不去。在君侧者，虽欲极誉之而有所不得。其或不合，则不免毁之。毁之而听，甚者削黜，轻者督责，于贤臣无损也。其不听，君之明也，社稷之福也，于贤臣无益也。然而贤臣之因毁而罢者，常也。贤臣之必不阿事左右以求取容者，又常也。此即墨大夫之所为可封者也。



	夫惟圣人赏一人而天下劝，刑一人而天下惩，固不废左右之言而昧兼听之聪，亦不尽信左右之言而失独照之明。夫是以刑赏悉归于忠厚，而用舍一本于公明也夫。






第三部分 王翰城刺史五十寿序

下…… 书 ……网

	古无生日之礼。《颜氏家训》称：“江南风俗，是日有供顿声乐。”盖此礼始于齐梁之间，后世自贵逮贱，无不崇饰；开筵称寿，习以为典。癸卯夏，王君翰城将出牧冀宁，即于是秋五十寿辰，同人或谋祝之。翰城曰：“非古也。”其友人曾国藩亦曰：“非古也。”虽然，子将别矣，不可无以赠子。



	盖古者四十而仕，五十服官政。服政云者，为大夫以长人布政得自专也。古者建官无冗，立法无繁，故任人靡不专，而事靡不理。后世天下之事萃于六曹，六曹之属无虑千计。法令日密，吏胥便之。每事至吏，以意讨例，官则睨吏意以行。吏颐使，则官可之；吏目止，则官否之；属官所左，卿长亦左之。事无定见，惟众之随。故近日服官得专政者，内惟枢府，外惟牧令。枢府数人，或意见各歧，则得专者尤莫如牧令也。牧令朝行一政，朝及于民。福民，则我实福之也；殃民，则我实殃之也。然牧令或不贤，往往不自为政。上则伺大府之喜怒，下则时胥徒之向背，虽欲自专而有所不能。翰城读书四十余年，今以服政之日，为天子之刺史，吾知其能自专矣。夫为刺史而得自专，而不为大府与胥徒钳制者，岂徒然哉？其殆必有所以矣。翰城勉乎哉！他日闻有供顿声乐，跻堂而称寿者，必天子所付托刺史之百姓也。子行矣！吾以是赠，即以为祝焉。



	陈岱云妻易安人墓志铭



	道光二十四年正月，陈君岱云丧其配易安人，则大戚，哀溢于礼。已而谓国藩曰；“子知吾之哀乎？吾祖自康熙间由茶陵徙长沙，六世百余年，今其存者五人。吾门祚之衰可知也！吾父之没，至今十六年，而死亡相继，凡十三役。吾母之不能一日以欢可知也。吾妻从宦五年，既没而敛，求衵衣无一完者，吾之贫可知也。人之居此世者谓何？吾欲不过哀，得乎？”则又日：“吾妻之贤，子宜有所知，请为铭。”余曰：“然。固知之。”



	盖安人卒之前一岁，陈君尝大病。余朝夕存问，备得安人侍疾状。他日，又得陈君所述，以是颇详。陈君之病凡三阅月矣，安人单忧极瘁，衣不解带者四十余日，凡可以自致者，无弗致也。久之，则祷于室神，求促其身之龄以益夫寿。犹不应。六月丙戌，乃割臂和药以进。当是时，安人之母弟易光蕙及陈君之友三数人者皆在，惶愕不知所为。国藩则仰天叹曰：“陈氏累世赖以不坠者，独此人耳，而有他乎？”然已无可奈何。明日疾乍平，则皆讶。光蕙觇安人衣袖血迹，稍廉得之，不敢以询。又数日，疾渐瘳，乃询之。安人曰：“其有之，此不幸事耳，勿复言，伤病者心也。”道微俗薄，举世方尚中庸之说，闻激烈之行，则訾其过中，或以罔济尼之。其果不济，则大快奸者之口。夫忠臣孝子岂必一一求有济哉？势穷计迫，义不反顾，效死而已矣。其济，天也；不济，于吾心无憾焉耳。安人本醴陵人，居长沙，处士昌纲之孙，岁贡生履元之子，以孝谨特为父母所爱。生二十岁矣，而难其适。有王秀才者，自负知人，谓岁贡君曰；“茶陵陈某，神仙人也。即择婿，不可失。此子今贫，不能衣食，数年后，当为达官。不者，且抉吾目也。”是时，陈君之元配没二年矣。既归陈，不逮事舅，以其事父者敬姑，而以事其母者致爱焉。以是得姑欢。凡修所职，皆衷于大体，无巨细必慤。《诗》曰：“何有何无，黾勉求之”，兹可谓贤矣。况有至行足感神明者哉？



	安人生于嘉庆某年月日，年三十有一。生子男二人：长远谟；次远济，生四十日而安人卒。女一人。将以某年某月某日归葬于某县某乡某原。余既重其请，乃先期铭之。以激懦者，亦少塞陈君之悲。陈君名源兖，今为翰林院编修，纂修国史也。铭曰：



	民各有天惟所冶，焘我以生托其下。子道、臣道、妻道也，以义擎天譬广厦，其柱苟颓无完瓦。自今无以身代者，有一于此双盖寡。忧劳积剧焉可支？天之所陨非人尸。跖修渊短谁敢訾？铭兹大节贞厥垂，有他淑行以类推。






第三部分 五箴并序

  #下!书! 网

	少不自立，荏苒遂洎今兹。盖古人学成之年，而吾碌碌尚如斯也。不其戚矣！继是以往，人事日纷，德慧日损，下流之赴，抑又可知。夫痰疾所以益智，逸豫所以亡身，仆以中才而履安顺，将欲刻苦而自振拔，谅哉其难之欤！作五箴以自创云。



	立志箴



	煌煌先哲，彼不犹人。藐焉小子，亦父母之身。聪明福禄，予我者厚哉！弃天而佚，是及凶灾。积悔累千，其终也已。往者不可追，请从今始。荷道以躬，舆之以言。一息尚存，永矢弗谖。



	居敬箴



	天地定位，二五胚胎。鼎焉作配，实日三才。俨恪斋明，以凝女命。女之不庄，伐生戕性。谁人可慢？何事可弛？弛事者无成，慢人者反尔。纵彼不反，亦长吾骄。人则下女，天罚昭昭。



	主静箴



	斋宿日观，天鸡一鸣。万籁俱息，但闻钟声。后有毒蛇，前有猛虎。神定不慑，谁敢予侮？岂伊避人，日对三军。我虑则一，彼纷不纷。驰骛半生，曾不自主。今其老矣，殆扰扰以终古。



	谨言箴



	巧语悦人，自扰其身。闲言送日，亦搅女神。解人不夸，夸者不解。道听途说，智笑愚骇。骇者终明，谓女贾欺。笑者鄙女，虽矢犹疑。尤悔既丛，铭以自攻。铭而复蹈，嗟女既耄。



	有恒箴



	自吾识字，百历及兹。二十有八载，则无一知。曩者所忻，阅时而鄙。故者既抛，新者旋徙。德业之不常，日为物迁。尔之再食，曾未闻或愆。黍黍之增，久乃盈斗。天君司命，敢告马走。



	钞朱子小学书后



	右《小学》三卷，世传朱子辑。观朱子癸卯与刘子澄书，则是编子澄所诠次也。其义例不无可訾，然古圣立教之意，蒙养之规，差具于是。



	盖先王之治人，尤重于品节。其自能言以后，凡夫洒扫、应对、饮食、衣服，无不示以仪则。因其本而利道，节其性而不使纵，规矩方圆之至也。既已固其筋骸，剂其血气，则礼乐之器盖由之矣，特未知焉耳。十五而入太学，乃进之以格物，行之而著焉，习矣而察焉。因其已明而扩焉，故达也。班固《艺文志》所载小学类，皆训诂文字之书。后代史氏，率仍其义。幼仪之繁，阙焉不讲。三代以下，舍占毕之外，乃别无所谓学，则训诂文字要矣。若揆古者三物之教，则训诘文字者，亦犹其次焉者乎！仲尼曰：“行有余力，则以学文。绘事后素。”不其然哉？余故录此编于进德门之首，使昆弟子姓知幼仪之为重。而所谓训诂文字，别录之居业门中。童子知识未梏，言有刑，动有法，而蹈非彝者鲜矣。



	是编旧分内外，内篇尚有《稽古》一卷，外编《嘉言》、《善行》二卷，采掇颇浅近，亦不录云。


www．Ｌｚｕｏｗｅｎ．ｃｏｍ



第三部分 题毛西垣诗集后即送之归巴陵五首

  

	伐木截两端，半作牺尊半沟壑。南邻北里轻薄儿，昨日薰腾今冷落。巨屦小屦天所区，焉能屑屑齐美恶？劝君把酒持双螯，百年烂醉拼嬉遨。不学陋儒谈狗曲，修襮整巾徒碌碌。



	欧君谓小岑昔言乡国彦，汝与吴生谓南屏皆狂狷。看汝织古得新机，惜哉弋时无急箭。独抱质缶辞雕镌，世人皆憎我独羡。金盘银盏有时灰，得不垂顾瓶与罍。



	朝诵幽通赋，夕吟显志篇。咄哉此子颇闻道，烦毒迷惑剧可怜。古来骚人都如此，君亦苦语相纠缠。日月潇洒百蛰苏，老抱幽忧胡为乎？



	长羡江头白发翁，扁舟如瓦飘西东。船头得鱼船尾煮，稚子咍笑老妇聋。王税早输百无事，从古不遇打头风。君家正临洞庭水，一饱弄舟乐何底！舍此他求真左矣。



	我生乾坤一赘人，逐众转徙如飞蚊。衮衮台省无相识，纷纷时事了不闻。门外车马何隐辚！独立阶下看浮云。君今归哉渺千里，我方尘土无穷已。



	题顾南雅先生画梅应何子贞



	诗老餐冰老更臞，倾身谋醉一钱无。忽然嚼梅供大啖，笑吐满纸森模糊。当时酒徒相馈饷本写赠张渊父，子贞从张乞得，至今遗墨何清腴！平陵公子亦好事，巧偷豪夺无罪辜。时将巨障补空壁，已觉暗香来座隅。长安一雪寒切肤，冷官瑟缩同围炉。开眼忽到西湖上，四更残月孤山孤。我闻绘事通草隶，此语自古谁云诬？何君作书妙天下，生吞百虎心胆粗。世人只解传栀蜡，独能养气真吾徒。莫言书画直小道，不到圣处宁堪娱？吁嗟诗老不可作，君虽抱此徒区区。



	三十二初度次日书怀



	男儿三十殊非少，今我过之讵足欢l龌龊挈瓶嗟器小，酣歌鼓缶已春阑。眼中云物知何兆，镜里心情只独看。饱食甘眠无用处，多惭名字侣鹓鸾。






第三部分 忆弟二首

下 & 书 & 网

	无端绕室思茫茫，明月当天万瓦霜。可惜良宵空兀坐，遥怜诸弟在何方。纷纷书帙谁能展，艳艳灯花有底忙？出户独吟聊妄想，孤云断处是家乡。



	忽忆他时襄水上，恶风半夜撼春雷。舟人捩舵声同泣，客子扶床面已灰。仰荷皇天全薄命，信知浮世等轻埃。汝今归去复何似？回首世途诚险哉。襄阳遇风，戊戌九月出都事。弟今年南归，亦由襄水达武昌。



	寄怀刘孟蓉



	清晨采黄鞠，薄莫不盈●。宁知弟昆好，忍此四年别。四年亦云已，万事安可说？昔者初结交，与世固殊辙。垂头对灯火，一心相媚悦。炯然急难情，荧荧光不灭。涟滨一挥手，南北音尘绝。君卧湘水湄，辟人苦扃●。怀璧误一投，已遭官长刖。我作燕山囚，衾袜冷如铁。尘土塞中肠，经旬间呕泄。梦魂互往还，邂逅在●嵲。君魂畏豺虎，我魂阻蛇蝎。明年会长沙，对床殊呐呐。可怜郭生贤，日夜依我闼。三子展殷勤，五旬恣猖獗。自从有两仪，无此好日月。决渠东西流，人事有蹉跌。当时别江干，悬知成久阔。郭生从我行，再踏长安雪。束蒿贡廊庙，涂丹强作●。盘松困涧底，千岁老不屈。行藏一以歧，会合焉可必！知君障污尘，憎我逐烦热。摧兰捣作●，本馨固难夺。皇天造群伦，位置各成列。煌煌帝者都，峨峨集勋阅。前庭充组圭，后阁煖清瑟。大马疾如飞，高车如电掣。陋巷时骑过，墙震窗纸裂。而我支肘眠，艨胧兀顽劣。视荫呼晚饭，终年曾不缺。痴儿亦肯堂，四龄已饕餮。所愧偷太仓，无异哀穷乞。羡君老岩阿，闲味甘于蜜。嗟哉趣岂殊，所处良不一。坦荡观皇途，转侧思家室。永怀素心人，悠悠难具述。


www.56ｗen．ＣＯＭ



第三部分 早起忆九弟二首



	别汝经三月，音书何太难！夜长魂梦苦，人少屋庐寒，骨肉成漂泊，云霄悔羽翰。朝朝鸟鹊噪，物性固欺谩。



	尚余词赋好，随众颂康哉。报国羌无力，擎天别有才。寒云迷雁影，远道望龙媒。百尺金台矗，看君躞蹀来。



	得郭筠仙书并诗却寄六律



	展转看书字，嗟君亦老苍。吴天真藐藐，白日故堂堂。与子相期事，穷年恐不偿。忧来聊饱食，吾寿会无央。



	大雅悲沦歇，斯文久不尊。至情宜倔强，吾道有篱藩。仰首呼虞舜，狂歌答屈原。自非君子性，兹意固难论。



	垂耳甘刍豆，儒冠信误人。长为羁旅客，嗟汝少年身。物极能思返，天心会好仁。鹿鸣歌旨酒，滴滴入君唇。



	闲闲观物化，耿耿究时喧。谊士羞要誉，廉夫重报恩。贾憎惟片语，求福实多门。种蕙怡幽独，归休勿复言。



	昨来殊不适，日落独登楼。西北看辽沈，东南望海陬。苍茫怀百代，浩荡足千愁。画肚思长策，嗟余肉食谋。



	日日怀刘子谓孟容，时时忆郭生。仰天忽长叹，绕屋独巡行。云暗乾坤隘，风来户牖鸣。孤吟无与赏，寸憾浩纵横。


www.56ｗen．ＣＯＭ



第三部分 傲奴

  

	君不见萧郎老仆如家鸡，十年笞楚心不携！君不见卓氏雄资冠西蜀，颐使千人百人伏！今我何为独不然？胸中无学手无钱。平生意气自许颇，谁知傲奴乃过我！昨者一语天地睽，公然对面相勃豀。傲奴诽我未贤圣，我坐傲奴小不敬。拂衣一去何翩翩！可怜傲骨撑青天。噫嘻乎，傲奴！安得好风吹汝朱门权要地，看汝仓皇换骨生百媚！



	周小村前辈塞外课经图



	肉食多亨途，通儒遘百闵。时蹇心匪乖，身穷道未窘。周君信奇侅，天机苦捷敏。昔岁乘青骢，群飞畏秋隼。偶被金丸惊，可怜翠羽陨。十年辽海行，九月边风紧。铜雀梦觚棱，铁衣锦缋纯。自信兹游豪，甘受世人哂。日日抱丛书，森森如束笋，吾道倘欲东，独善良不忍。此邦盛球琳，多士纷●箘。斧斤试一施，彀率聊可引。弟子初反车，先生大倒困，文囿张百旃，经●接千畛。但期道传薪，未要归载稛。昨者唱刀环，塞外回文轸。胜事告友朋，余味足咀吮。方今柄师儒，华秩半卿尹。虎观车如龙，辟雍市如蜃。会看招旌旓，且须严●靷。稽古荣复荣，吾言非蠢蠢。



	琐琐行戏简何子敬乞腌菜



	琐琐复琐琐，谋道谋食无一可。大人夭娇如神龙，细人局蜷如蜾蠃。皇皇百计营齑盐，世间龌龊谁似我？既不学虎头食肉飞将军，又不能驼峰犀箸醉红裙。长将野蔬说奇错，春笋秋芋评纷纷吾乡芋最美。拙妻嘲讪婢子笑，可怜先生了不闻。苦思乡国千里月，梦想床头一瓮云。君家腌菜天下知，忍不乞我赈朝饥？丈夫岂当判畛域，仁者况可怀鄙私！炯炯予心天所许，堂堂此理君莫疑。忽忆条侯理入口，黄头铜山竟僵掊。功高七国安如山，钱布九州浩如薮。当时鼎烹会亲宾，后日饥肠作牛吼。今我与子俱不材，怀抱倾筐倒箧开。取与廉惠两无猜。青天自日森昭回。不醉不饱胡为哉？



	地用莫如马二章思贤也



	地用莫如马，越险思骁腾。岂无汗血种，相求亮未曾。万钟继禀粟，千金甃钩膺。隆仪苟一阙，市骏休漫称。



	人用莫如龟，幽室能废烛。告犹倘见从，外侮敢余毒！从短翻弃长，惜哉支床足。良无藻棁登，不如涂泥辱。



	反长歌行冯树堂三十初度，有汲汲顾影之忧，故为诗以广之。得失靡常，骛名无极。繁称杂奏，归之于正道云。



	羲和驱日如驱豕，鞭之不行汗流泄。顷刻奔驰过百年，老尽世人渠独喜。渠独喜，我宁愁？已拚一老百无耻。冯夫子，我歌君莫鄙。柏梁铜爵安在哉？盗跖唐尧俱朽矣。北翁得马知何祥？臧穀亡羊定谁是？平原转眼成嵩邱，华屋隔宵生荆杞。上蔡黄狗空叹嗟，洛阳铜驼百迁徙。万事支离那可论，吾生得失亦如此。却笑张毅空饰文，更怜单豹强治里。修衷修襮皆虚名，老向人前矜爪觜。君看从古轩赫人，一半名场夸毗子。今晨令问倾王侯，明日枯胔饱蚋蚁。铭功诔德千万言，可信人间有真史！冯夫子，我歌君且起。君今三十胡皇皇，浮名驱君不自止。频嗟短景难少延，便得长春宁足恃？世间自有清静业，日往月来了无累。人迹不到禽不来，万年废井养秋水。



	漫与



	今日今时吾在兹，我兄我弟倘相思。微官冷似支床石，去国情如失乳儿。见惯浮云浑欲语，漫成诗句未须奇。径求名酒一千斛，轰醉王城百不知。






第三部分 寄弟三首



	去年长已矣，来日尚云赊。身弱各相祝，家贫倘有涯。乡心无住著，望眼久昏花。寥落音书阔，多疑驿使差。咄咄延平剑，英英江夏黄。求声方出谷，一别各他乡。东下江河驶，南征道路长。汝侪身手健，看我鬓毛苍。黄子寿彭年，后起之秀。予尝命九弟与之纳交。



	梦里携予季，亭亭似我长。三年不相见，一变安可量。神骏初衔辔，牵牛肯服箱！朝朝偷芋栗，知尔足奔忙。季弟今年十四岁，往年好食栗、煨芋，避人偷窃，顽趣可掬。



	独出



	匪直完裘好，今年故未寒。晚来还独出，宇内一何宽！衔尾千人聚。高蹄百马攒。天街原荡荡，辟路亦非难。



	访苗先麓苗精《说文》之学，著书十年，一贫如洗。今年六十，无子。



	大隐东方朔，著书扬子云。出门无所诣，落日一从君。倦鸟宜何集，闲鸥亦有群。烹茶余几火，小啜愧殷勤。苗无仆从，亲煮茶敬客。



	怀刘蓉



	我思竟何属？四海一刘蓉。具眼规皇古，低头拜老农。乾坤皆在壁，霜雪必蟠胸。他日余能访，千山捉卧龙。



	题画兰三首应田敬堂同年



	浅红生绡一尺半，描金兰叶光烂烂。不知谁氏书画船，遗作君家锦绣段。时弃时取了无凭，花若有情花亦叹。有客对此三沉吟，一夜魂飞洞庭深。故乡蘅杜知我心。



	洛阳三月天如银，杨花浩浩愁杀人。美人璇阁弄鹦鹉，伤心不敢当青春。独对盆兰诉幽怨，再拜且为花写真。腕轻著花只嫌瘦，钏重放叶难为伸。帘外双双蛱蝶舞，羡汝自在好要身。搁笔下阶傍花立，临风三嗅馨香泣。



	田郎田郎似我懒，反锁衡门走宾馆。三年啖蔗未曾甘，九畹艺兰行复满。不愿举国扬芬芳，但愿同心通悃款。晨书小楷眼欲花，午睡醒来日已斜。从容读书还煮茶。



	赠何子贞前辈以纸索子贞作字，久不见偿，诗速之也。



	九嶷山水天下清，中有彦者何子贞。大谲老谋不自白，世人谁解此纵横。八法道卑安足数，君独好之如珉珵。终年磨墨眼不眯，终日握管意未平。自言简笺通性道，要令天地佐平成。怡神金鲫朝吹浪，失势怒猊夜捣营。同心古来亦有几，俗耳乍入能无惊。可怜四十好怀抱，空使九州播书名。嗟我波澜颇莫二，知而不为真不智。捧心耻与时争妍，画足久为圣所弃。行当就子更柱弦，可能为吾倒筐笥。去年一诺今未偿，旧迹已陈谁复记。世间万事须眼前，须臾变态如云烟。烦君一挥清我室，驱逐毒热无烦煎。高堂巨壁蛟龙走，鄙夫白昼欹枕眠。



	题唐镜海先生二图






第三部分 十月戎行图



	生世不能学夔皋，裁量帝载归甄陶。犹当下同郭与李，手提两京还天子。三年海国困长鲸，百万民膏馁封豕。诸公密勿既不臧，吾徒迂疏尤可耻。岱宗夫子唐太常，今日儒林有正轨。宗传久已追廉伊，余事犹堪作膑起。昨来示我戎行图，回首军兴今一纪。九疑南去山连天，八排獞猺多于蚁。猱升鼯伏巢穴繁，青丝白马风尘驶。筹边楼下云屯营，临贺岭前雨注矢。先生独出当九关，磨炼众心作高垒。千炮齐震雷破山，万马不嘶月如水。先生兀坐了不惊，秉烛从容读书史。大儒意趣未可量，小丑粗豪安足齿？功成行赏不自言，羞与驽骀较尺咫。我览此图发长歌，可怜黄发今皤皤。四海息兵无一事，先生且住安乐窝。



	五原学舍图



	大儿垢腻衣短■，小儿蓬头语更吃。生长猺户习绳行，不识诗书定何物。昨者县门鼓如雷，太守如父从天来。走章驰檄到山寨，要与聋俗辨颈腮。皇天于人何厚薄，未必蛮犵皆不才。一朝得与冠裳会，青天始见云雾开。魋结公然被儒服，笑言哑哑欢且哈。山南伐石千指碎，山北挽木万牛回。缩版登登日复夜，取次学舍高崔嵬。五原便同石渠阁，百丈似筑通天台。铜鼓芦笙杂弦诵，衣冠俎豆何文哉！但愿使君长世世，坐看槃瓠成瑰材。岂期文翁难久借，至今蜀国有余哀。披图却忆十年事，富川风物落酒杯。方今圣人舞干羽，薄海怀柔不用武。会崇我丈比桓丁，立使殊方变邹鲁。三老五更古所尊，呜呼此事非小补。何时虎观拥皋比，我亦执经走廊庑。



	题龙九诗



	李唐盛声律，初响铿华钟。逮及下衰时，切切鸣寒虫。扶舆发朝气，百汇曜麟龙。缺月夜腾光，不与东升同。秋霜入科木，色黯蒿与蓬。文章说心腑，本不从窳隆。能者自植立，余子靡随风。孰于众音飒，玉振开群聋。君才美无度，大圭宜庙中。君诗如春融，秋爽亦自工。肉好用为贤，瑑刻生芒锋。南轺斐然作，山水涤襟胸。杂什多未笔，略可芟庞茸。要道锲不舍，金木随所攻。且况力肯穷，奥阼辨西东。终然到圣处，今古谁雌雄！



	闻客话里中近事



	蓬莱清浅信推迁，回首乡关事可怜。今日朝簪陪末秩，早时社鼓舞华筵。陈平宰国无消息，庾信辞家有岁年。蹙蹙生涯非我里，滔滔四望极敷天。


www.xiabook.com

下书网 手机端免费下载txt http://m.xiabook.com ，最有文艺气息的文学网站，我们提供给您的小说不求最多，但求最经典最完整